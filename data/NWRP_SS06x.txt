จับโอเกะค้ากาม ผงะเจอเด็กสาว15คาห้อง-รีบให้ใส่เสื้อผ้า!! นำตัวสอบ-รวบเจ้าของร้าน
	เมื่อเวลา 02.00 น. วันที่ 17 พ.ค. ร.ต.ท.ศักดิ์ชัย จันลา รองสวป. สภ.เมืองพัทยา จ.ชลบุรี ได้ทำการสืบทราบว่า ที่ร้านรักจังคาราโอเกะ ตั้งอยู่ ต.หนองปรือ อ.บางละมุง จ.ชลบุรี มีการนำหญิงสาวอายุต่ำกว่า 18 ปี มาทำการค้าประเวณีโดยผิดกฎหมาย จึงนำกำลังเจ้าหน้าที่ตำรวจวางแผนล่อซื้อค้าประเวณี โดยถ่ายธนบัตรลงบันทึกไว้เป็นหลักฐานก่อนเข้าจับกุม
 
 ทั้งนี้เจ้าหน้าที่ได้ส่งสายลับนำเงินสดจำนวน 1,500 บาท ติดต่อล่อซื้อบริการทางเพศจากเด็กสาวอายุ 15 ปี ที่อยู่ในร้านดังกล่าว ซึ่งหลังจ่ายเงินให้เจ้าของร้านเป็นที่เรียบร้อยแล้ว สายลับจึงได้ส่งสัญญาณให้เจ้าหน้าที่ตำรวจทราบ จากนั้นกำลังเจ้าหน้าที่ที่ซุ่มอยู่ใกล้เคียงแสดงตัวพร้อมเข้าจับกุมตัวเจ้าของร้านทราบชื่อ คือ น.ส.วิสาขา ลือแสน อายุ 31 ปี ชาว จ.ขอนแก่น ตรวจค้นพบเงินสดที่ใช้ล่อซื้อจำนวน 1,000 บาท จึงยึดไว้เป็นหลักฐาน
ต่อมาทางตำรวจชุดจับกุม ได้ไปตรวจสอบที่ ห้องพักรายวัน ใกล้เคียงกับร้านคาราโอเกะดังกล่าว ภายในห้องเบอร์ 4 พบ น.ส.ก้อย (นามสมมติ) อายุ 15 ปี เจ้าหน้าที่จึงได้ให้สวมใส่เสื้อผ้าก่อนนำตัวมาสอบสวน
 จากการสอบสวน น.ส.วิสาขา เจ้าของร้าน ให้การรับสารภาพว่า เด็กคนดังกล่าวมีคนรู้จักกันได้นำมาฝากตนให้ทำงานที่ร้านจริง แต่ไม่รู้ว่าจะมีอายุแค่ 15 ปี เบื้องต้นเจ้าหน้าที่ได้แจ้งข้อหาค้ามนุษย์โดยการแสวงหาประโยชน์เพื่อการค้าประเวณี และเปิดสถานบริการโดยไม่ได้รับอนุญาต ก่อนส่งตัวให้พนักงานสอบสวน สภ.เมืองพัทยา ดำเนินคดีตามกฎหมาย ส่วนเด็กสาวจะได้ประสานงานเจ้าหน้าที่สังคมสงเคราะห์นำตัวไปฟื้นฟูสภาพจิตใจต่อไป
สิ้นแล้ว"พ่อคูณ" คำสั่งเสีย มอบร่าง-ให้รพ. ละสังขาร11.45น. จัดงานศพที่"มข." ตามพินัยกรรม
	ไม่ไปวัดบ้านไร่ อัฐิลอย"น้ำโขง" พระราชทานโกศ น้ำหลวงสรงศพ
ในหลวงพระราชทาน โกศและน้ำหลวงสรงศพ "หลวงพ่อคูณ" หลัง ละสังขารสงบเวลา 11.45 น.ศิษยานุศิษย์ร่วมอาลัย แพทย์ประจำตัวเผยหลวงพ่อสิ้นตั้งแต่อยู่วัดบ้านไร่หลังหยุดหายใจนานนับชั่วโมง น้องสาววัย 89 ปี ร่ำไห้ขอตายแทน เผยพระพี่ชายพูดเสมอชีวิตมนุษย์เอาแน่นอนอะไรไม่ได้ดอก ผู้ว่าฯ โคราช เจ้าคณะจังหวัด คณะกรรมการวัดบ้านไร่ คณบดีม.ขอนแก่น ถกเครียด ก่อนมีมติทำตามพินัยกรรมหลวงพ่อ มอบสรีรสังขารให้คณะแพทย์ ม.ขอนแก่น เพื่อการศึกษา ก่อนนำไปฌาปนกิจเรียบง่ายเช่นเดียวกับ"อาจารย์ใหญ่" ห้ามขอพระราชทานเพลิงศพ ส่วนอัฐิอังคารไปลอยแม่น้ำโขง ม.ขอนแก่นตั้งสวดพระอภิธรรมศพ 7 วัน พร้อมเปิดให้ประชาชนกราบไหว้ บรรยากาศที่วัดบ้านไร่เงียบเหงา เผยประวัติเป็นพระสายวิปัสสนา มีคติคำสอนสั้นๆ เข้าใจง่าย มีเมตตาธรรมเปี่ยมล้นจนได้รับสมญานามว่า "เทพเจ้าแห่งด่านขุนทด"
แถลงสิ้นพ่อคูณพระเกจิแห่งยุค
สิ้นพระเกจิชื่อดังแห่งยุค พระเทพวิทยาคม หรือหลวงพ่อคูณ ปริสุทโธ เจ้าอาวาสวัดบ้านไร่ ในวัย 92 ปี หลังอาการทรุดหนักหัวใจหยุดเต้น เข้ารักษาตัวภายในหอผู้ป่วยหนัก (ไอซียู) อายุรกรรม โรงพยาบาลมหาราช นครราชสีมา โดยเมื่อวันที่ 16 พ.ค. เวลา 12.00 น. นพ.สมอาจ ตั้งเจริญ ผู้อำนวยการโรงพยาบาลมหาราช นครราชสีมา พร้อมคณะแพทย์ผู้ทำการรักษาโรงพยาบาลมหาราชนครราชสีมาและโรงพยาบาลศิริราช ประกาศแถลงการณ์เรื่อง "อาการอาพาธของพระเทพวิทยาคม (หลวงพ่อคูณ ปริสุทโธ) ฉบับที่ 4" ว่า "วันนี้ 16 พฤษภาคม พ.ศ.2558 คณะแพทย์ผู้ทำการรักษารายงานว่า พระเทพวิทยาคมมีอาการโดยรวมทรุดลงได้มรณภาพลงแล้ว เมื่อเวลา 11.45 น." จึงประกาศมาเพื่อทราบ
น้องสาว-ลูกศิษย์ร่ำไห้อาลัย
ผู้สื่อข่าวรายงานว่า ทันทีที่บรรดาลูกศิษย์ที่เฝ้าอยู่หน้าหอพักผู้ป่วยหนัก (ไอซียู) ทราบข่าวการละสังขารเป็นที่แน่นอนหลังมีกระแสข่าวลือมาตลอด นางคำมั่น วงศ์กาญจนรัตน์ อายุ 89 ปี น้องสาวหลวงพ่อคูณซึ่งเดินทางมาติดตามอาการอย่างใกล้ชิด พร้อมลูกศิษย์ส่วนใหญ่ซึ่งเป็นผู้สูงวัยและยังคงหวังปาฏิหาริย์จากการปั๊มหัวใจ 4 ครั้งว่าจะสามารถยื้อชีวิตหลวงพ่อคูณได้ ต่างร่ำไห้ด้วยความโศกเศร้า ขณะเดียวกันในโลกออนไลน์ประชาชนต่างแชร์ภาพพร้อมข้อความอาลัยต่อการละสังขารของหลวงพ่อคูณ สุดยอดพระเกจิอาจารย์ ซึ่งทำพินัยกรรมมอบร่างให้คณะแพทยศาสตร์ มหาวิทยาลัยขอนแก่น ก่อนนำมาฌาปนกิจแบบเรียบง่าย ห้ามขอพระราชทานเพลิงศพ อัฐิ อังคารลอยแม่น้ำโขง แสดงถึงท่านเป็นพระผู้ให้แม้กระทั่งหมดลมหายใจ
นางคำมั่น น้องสาวหลวงพ่อคูณ กล่าวว่า "รู้สึกอาลัยที่หลวงพ่อต้องจากไปจริงๆ เดิมทีคุยตกลงกันไว้ตอนที่หลวงพ่อป่วยเข้าโรงพยาบาลหลายครั้ง ตนเองจะขอตายแทน เพราะฉันอยู่ไปก็ทำประโยชน์ให้บ้านเมืองได้ไม่เท่าหลวงพ่อ แต่ในที่สุดท่านก็ละสังขารไปก่อน หากดวงวิญญาณของพี่ชายยังรับรู้อยากบอกว่าฉันเสียใจมาก ทำไมไม่ทำตามที่ตกลงกับฉันไว้" นางคำมั่นกล่าวด้วยน้ำตา
ก่อนหน้านี้เวลา 09.00 น. นางคำมั่นซึ่งนั่งพักอยู่บริเวณหน้าหอผู้ป่วยมีสีหน้ากระวนกระวายใจ กล่าวด้วยน้ำเสียงสั่นเครือว่าเมื่อทราบข่าวให้ลูกหลานพาเดินทางมา ยังไม่ได้พบหลวงพ่อคูณ ทราบเพียงอาการจากลูกศิษย์ที่บอกเล่าให้ฟังว่าอาพาธหนักมากกว่าทุกครั้ง ตนและพี่ชายมีความผูกพันกันพอสมควร เนื่องจากเติบโตมาด้วยกันตั้งแต่เยาว์วัย หลวงพ่อคูณพูดเน้นย้ำเป็นประจำ เตือนสติอยู่เสมอว่าชีวิตมนุษย์เอาแน่นอนอะไรไม่ได้ดอก คนเราไม่มีทางรู้วันตายอย่างแน่นอน สังขารย่อมร่วงโรยตามกาลเวลา
ขอกราบจีวรพ่อคูณแทนศพ
ที่บริเวณหน้าหอผู้ป่วยหนัก บรรดาลูกศิษย์เดินทางไปกราบศพ ก่อนจะเคลื่อนย้ายไปที่โรงพยาบาลศรีนครินทร์ จ.ขอนแก่น ตามความประสงค์ของหลวงพ่อคูณ โดยเจ้าหน้าที่กั้นมิให้ผู้ไม่มีส่วนเกี่ยวข้องเข้าไปในห้องผู้ป่วย ญาติโยมจำนวนมากไม่สามารถกราบศพท่านได้ เมื่อเห็นลูกศิษย์หลวงพ่อคูณถือผ้าไตรจีวรของท่านเดินผ่านมาญาติโยมจึงขอเข้าไปกราบแทน
นางมาลี ปานหมื่นไวย ญาติโยม เขต ต.หมื่นไวย อ.เมือง จ.นครราชสีมา กล่าวว่า นับเป็นการสูญเสียครั้งใหญ่ของวงการพระสงฆ์ ตนและครอบครัวเคารพศรัทธาท่าน เนื่องจากเป็นพระผู้ให้มาตลอดชั่วชีวิต ใครทำบุญเท่าไรท่านจะไม่รับไว้จนหมด จะต้องเหลือคืนทุกครั้ง เงินทุกบาทที่ได้รับจากการบริจาค ท่านก็นำไปสร้างสิ่งที่เป็นประโยชน์ต่อส่วนรวม แม้จะหมดลมหายใจยังมอบร่างให้เป็นประโยชน์ต่อวงการแพทย์อีก
แพทย์เผยพ่อคูณสิ้นที่วัดบ้านไร่
ด้านนพ.พินิศจัย นาคพันธุ์ แพทย์ประจำตัวหลวงพ่อคูณ กล่าวว่า ความจริงแล้วหลวงพ่อคูณจากพวกเราไปตั้งแต่อยู่ที่วัดบ้านไร่แล้ว ตั้งแต่หลวงพ่อมีภาวะหยุดหายใจไปนานกว่า 1 ชั่วโมง แม้จะช่วยปั๊มชีพจรกลับคืนมาได้ 2 รอบ แต่อวัยวะทุกอย่างของหลวงพ่อไม่ตอบสนองใดๆ แล้ว ระบบการทำงานทุกอย่างในร่างกายล้มเหลว เมื่อสมองขาดออกซิเจนเกิน 10 นาที ทำให้ทุกอย่างหยุดทำงานทั้งหมด แต่แพทย์ก็พยายามยื้อชีวิตของหลวงพ่อให้นานที่สุด ทั้งปั๊มกระตุ้นหัวใจ ฟื้นฟูระบบการทำงานแบบพิเศษ แต่สุดท้ายต้องยอมรับสภาพ ถือว่าหลวงพ่อจากไปอย่างสงบ ท่านไม่ต้องทุกข์ทรมานใดๆ อีกต่อไป
คณะแพทย์เร่งปั๊มหัวใจช่วงเช้ามืด
ก่อนหน้านี้ ผู้สื่อข่าวรายงานว่า ในช่วงเช้ามืดวันเดียวกัน หลวงพ่อคูณมีอาการหัวใจหยุดเต้นอีกครั้ง โดยเมื่อเวลา 05.40 น. คณะแพทย์ปั๊มหัวใจและใช้วิธีชอร์ตไฟฟ้าที่หน้าอก โดยถือว่าอาการหลวงพ่อคูณอยู่ในขั้นวิกฤตหรือโคม่า โดยมีคณะแพทย์ของโรงพยาบาลมหาราช นครราชสีมา และโรงพยาบาลศิริราชคอยดูแลตลอด 24 ชั่วโมง ภายในหอผู้ป่วยหนัก
เวลา 10.00 น. นพ.สมอาจ ตั้งเจริญ แถลงอาการอาพาธหลวงพ่อคูณ พบสัญญาณชีพไม่คงที่ ต้องใช้ยากระตุ้นหัวใจและเครื่องช่วยหายใจ พบภาวะแทรกซ้อนเพิ่มขึ้นจากการแข็งตัวของเลือดผิดปกติ ทำให้เลือดออกในทรวงอกและทางเดินอาหารจำนวนมาก ส่งผลให้การทำงานของหัวใจล้มเหลวเป็นครั้งที่ 4 เมื่อเวลาประมาณ 05.10 น. คณะแพทย์ได้ช่วยฟื้นคืนชีพเป็นผลสำเร็จ ส่วนภาวะไตไม่ทำงาน ไม่มีปัสสาวะออก ได้รักษาโดยฟอกเลือดด้วยเครื่องไตเทียมและถวายการรักษาประคับประคอง โดยให้ยาเพิ่มขึ้นคือการแข็งตัวของเลือดซึ่งเป็นยาแรงสูงสุด เนื่องจากการแข็งตัวในเลือดจะทำให้เลือดออกได้ในทุกส่วนของร่างกาย ในภาพรวมถือว่าอาการทรุดลง โดยระดมแพทย์ทุกสาขาที่เกี่ยวข้องมาร่วมประเมินอยู่ในห้องไอซียูตลอด 24 ชั่วโมง
ต่อมาโรงพยาบาลมหาราช นครราชสีมา มีประกาศเรื่อง อาการอาพาธของหลวงพ่อคูณ ฉบับที่ 3 ว่า การเฝ้าตรวจติดตามอาการอาพาธมีภาวะแทรกซ้อนเพิ่มขึ้นจากการแข็งตัวของเลือดผิดปกติทำให้เลือดออกในช่องทรวงอกส่งผลให้ระบบการหายใจล้มเหลว ภาวะหัวใจหยุดเต้น คณะแพทย์ได้ช่วยฟื้นคืนชีพ สำหรับภาวะไตไม่ทำงาน ได้ให้การรักษาโดยการฟอกเลือดด้วยเครื่องไตเทียม ขณะนี้อาการโดยรวมทรุดลง
ชาวบ้านไร่ทำพิธีสืบชะตาพ่อคูณ
เวลา 10.00 น. ที่บริเวณข้างเมรุ วัดบ้านไร่ ต.กุดพิมาน อ.ด่านขุนทด จ.นครราชสีมา นางสุนี หงส์ขุนทด ชาวบ้านไร่ นำผู้สูงอายุในบ้านไร่ประกอบพิธีสืบชะตาต่ออายุให้กับหลวงพ่อคูณ โดยนำไม้คูณที่ทำเป็นง่ามมาค้ำต้นโพธิ์ต้นไทร จำนวน 2 ท่อน และก่อกองทรายปักด้วยธงชัยสีขาวจำนวน 99 กอง นิมนต์พระจำนวน 5 รูป มาสวดบังสุกุลเป็นบังสุกุลตาย และพิธีตวงน้ำต่ออายุ ตามความเชื่อ นางสุนีกล่าวด้วยน้ำตานองหน้าว่า ชาวบ้านไร่สงสารหลวงพ่อคูณมากจึงทำพิธีสืบชะตาต่ออายุให้ท่าน ถึงแม้จะรับทราบข่าวว่าท่านอาพาธครั้งนี้หนักมาก แต่ลูกหลานก็ยังอยากให้หลวงพ่ออยู่กับเราต่อไป ท่านทำบุญไว้มากจึงขอให้สิ่งศักดิ์สิทธิ์คุ้มครองท่านด้วย อย่าเพิ่งให้ท่านไปจากลูกหลานเลย
ชาวโคราชขอพรย่าโมช่วย
สำหรับบรรยากาศในเขตเมืองนครราช สีมา ประชาชนที่เคารพศรัทธาหลวงพ่อคูณ เกจิอาจารย์ชื่อดังแห่งยุค ทยอยเดินทางไปเยี่ยมอาการอาพาธที่โรงพยาบาลมหาราช นครราชสีมา อย่างต่อเนื่อง โดยได้แต่เพียงสอบถามความคืบหน้าจากลูกศิษย์คนสนิทและบุคลากรทางการแพทย์ โดยพระราชวิมลโมลี เจ้าคณะจังหวัดนครราชสีมา และคณะสงฆ์เดินทางมาลงนามสมุดเยี่ยมหลวงพ่อคูณด้วย ขณะที่อีกส่วนหนึ่งส่งข้อความทางโลกโซเชี่ยลให้กำลังใจและขอให้ท่านหายจากอาการอาพาธ นอกจากนี้ตามสถานที่ศักดิ์สิทธิ์ที่ชาวโคราชนับถือ เช่น อนุสาวรีย์ท้าวสุรนารี (ย่าโม) วัดศาลาลอย สถานที่เก็บอัฐิย่าโม และศาลเจ้าจีนชื่อดัง พบประชาชนมากราบไหว้สักการะ พร้อมอธิษฐานให้หลวงพ่อคูณหายจากอาการอาพาธโดยเร็ว
นอกจากนี้ บริเวณชุมชนขายสลากกินแบ่งรัฐบาล ถ.จอมพล ด้านหลังอนุสาวรีย์ท้าวสุรนารี พบนักเสี่ยงโชคจำนวนมาก ตระเวนหาซื้อลอตเตอรี่เลขเด็ดที่เกี่ยวข้องกับหลวง พ่อคูณ
ในหลวงพระราชทานโกศ
นายพนม ศรศิลป์ ผอ.สำนักงานพระพุทธศาสนาแห่งชาติ (พศ.) เปิดเผยว่า ขณะนี้สำนักเลขาธิการมหาเถรสมาคม สำนักงานพระพุทธศาสนาแห่งชาติ ประสานไปยังสำนักพระราชวังเกี่ยวกับการมรณภาพของพระเทพวิทยาคม หรือหลวงพ่อคูณ ปริสุทโธ สำนักพระราชวังรับทราบแล้ว ในการนี้ พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทาน โกศโถ บรรจุศพพระเทพวิทยาคม พร้อมฉัตรเบญจา เป็นกรณีพิเศษ และพระราชทานน้ำหลวงสรงศพ ในวันอาทิตย์ที่ 17 พ.ค. 2558 เวลา 16.00 น. ส่วนสถานที่นั้นจะกำหนดอีกครั้งหนึ่ง ซึ่งแต่เดิมตามลำดับสมณศักดิ์ พระราชาคณะชั้นเทพ จะได้รับพระราชทานหีบทองบรรจุศพ
นายพนมกล่าวต่อว่า นอกจากนี้ สำนักงานพระพุทธศาสนาแห่งชาติ รายงานให้นายสุวพันธุ์ ตันยุวรรธนะ รมต.ประจำสำนักนายกรัฐมนตรี ในฐานะกำกับดูแลสำนักงานพระพุทธศาสนาแห่งชาติรับทราบแล้ว เนื่องจากหลวงพ่อคูณเป็นพระเถระชั้นผู้ใหญ่ที่พุทธศาสนิกชนเคารพศรัทธามาก พร้อมสั่งการให้สำนักงานพระพุทธศาสนาจังหวัด (พศจ.) นครราชสีมา ประสานอำนวยความสะดวกการจัดงานศพอย่างเหมาะสมตามประสงค์ของหลวงพ่อคูณต่อไป
ด้านนายสมเกียรติ ธงศรี ผอ.สำนักเลขาธิการ มส. กล่าวว่า ในเบื้องต้นทราบว่าหลวงพ่อคูณบริจาคร่างกายให้โรงพยาบาลมหาวิทยาลัยขอนแก่น และมีการกำหนดแนวทางการจัดงานศพไว้ ดังนั้นกรรมการวัดและศิษยานุศิษย์กำลังดำเนินการหารือกับทางโรงพยาบาลว่าจะดำเนินการเช่นไรอีกครั้ง
"ผู้ว่าฯ-ศิษย์"ถกพินัยกรรม
ภายหลังหลวงพ่อคูณละสังขาร เวลา 14.15 น. นายธงชัย ลืออดุลย์ ผวจ.นครราช สีมา พร้อมด้วยหัวหน้าส่วนราชการที่เกี่ยวข้อง พระราชวิมลโมลี เจ้าคณะจังหวัดนครราชสีมา และพระราชสีมาภรณ์ รองเจ้าคณะจังหวัด คณะกรรมการวัดบ้านไร่ และรศ.นพ.ชาญชัย พานทองวิริยะกุล คณบดีคณะแพทยศาสตร์ มหาวิทยาลัยขอนแก่น ประชุมร่วมกันที่ห้องประชุมชั้น 2 ตึกการไฟฟ้า โรงพยาบาลมหาราช นครราชสีมา เพื่อสรุปเรื่องการจัดการสรีรสังขารของหลวงพ่อคูณ โดยเบื้องต้นหลวงพ่อคูณเคยทำพินัยกรรมมอบสรีระให้คณะแพทยศาสตร์ มหาวิทยาลัยขอนแก่น เพื่อเป็นประโยชน์ต่อการศึกษาของนักศึกษาแพทย์ หลังจากศึกษาค้นคว้าแล้วให้นำร่างมาจัดพิธีแบบเรียบง่ายและนำอัฐิเถ้าไปลอยที่แม่น้ำโขง โดยทำพินัยกรรมไว้ 3 ฉบับ ที่วัดบ้านไร่ ที่ว่าการอำเภอด่านขุนทด และคณะแพทยศาสตร์ มหาวิทยาลัยขอนแก่น
ลูกศิษย์ขอตั้งศพวัดบ้านไร่ 7 วัน
พระราชสีมาภรณ์ รองเจ้าคณะจังหวัดนครราชสีมา เปิดเผยว่าตามพินัยกรรมของหลวงพ่อคูณ ฉบับล่าสุด ท่านระบุชัดเจนหลังละสังขารจะต้องมอบร่างให้โรงพยาบาลศรีนครินทร์ จ.ขอนแก่น ภายใน 24 ชั่วโมง แต่ลูกศิษย์บางคนได้ต่อรอง อ้างท่านเป็นพระเกจิอาจารย์ มีลูกศิษย์นับถือจำนวนมาก อยากจะให้ตั้งบำเพ็ญกุศลที่วัดบ้านไร่ก่อน 7 วัน อย่างไรก็ตามขึ้นอยู่กับคณะแพทย์ที่หลวงพ่อคูณประสงค์จะมอบร่างให้ว่าอย่างไร ระหว่างนี้จะเคลื่อนย้ายศพไปตั้งบนหน้าห้องประชุมฐานิโย ชั้น 9 อาคารเฉลิมพระเกียรติ เพื่อให้ลูกศิษย์รดน้ำศพก่อน
มติชี้ขาดยึดพินัยกรรมมอบมข.
ภายหลังการหารือนานกว่า 4 ชั่วโมง นายธงชัย ลืออดุลย์ ผวจ.นครราชสีมา ให้สัมภาษณ์ว่าหลังการประชุมหารือร่วมกับคณะกรรมการวัดบ้านไร่ และคณะแพทย ศาสตร์ มข. ได้ข้อสรุปเกี่ยวกับการจัดพิธีบำเพ็ญกุศลศพหลวงพ่อคูณ มติต้องเป็นไปตามพินัยกรรมซึ่งเผยแพร่ต่อสาธารณชนรับทราบโดยทั่วกันมาก่อนหน้านี้ หลังสิ้นลมอย่างสงบ ภายใน 24 ชั่วโมง หลวงพ่อคูณระบุต้องการมอบร่างให้มหาวิทยาลัยขอน แก่นเพื่อเป็นวิทยาทานแก่นักศึกษาแพทย์ ต่อจากนี้เราจะเคลื่อนศพท่านไปตั้งไว้ที่ห้องประชุมหลวงพ่อพุธ ฐานิโย ชั้น 9 อาคารเฉลิมพระเกียรติ เพื่อเปิดโอกาสให้ลูกศิษย์รดน้ำศพโดยจัดแบบเรียบง่าย ก่อนเคลื่อน ย้ายนำส่งไปที่โรงพยาบาลศรีนครินทร์ จ.ขอนแก่น เวลา 19.30 น.
ม.ขอนแก่นนำร่างสู่"อาจารย์ใหญ่"
ด้านรศ.นพ.ชาญชัย พานทองวิริยะกุล คณบดีคณะแพทยศาสตร์ มข. เผยว่าขั้นตอนหลังจากนี้ คณะแพทยศาสตร์ มข. จะนำร่างของหลวงพ่อคูณเข้าสู่กระบวนการดองเป็นระยะเวลา 1 ปี หลังจากนั้นจะเป็นขั้นตอนดำเนินการเพื่อเป็นอาจารย์ใหญ่ให้นักศึกษาคณะแพทยศาสตร์ศึกษา เป็นระยะเวลา 2 ปี เมื่อครบ 2 ปีแล้ว จะดำเนินการฌาปนกิจศพและนำอัฐิไปลอยในแม่น้ำโขงที่ จ.หนองคาย ต่อไป ส่วนการฌาปนกิจศพจะจัดขึ้นที่วัดใน จ.ขอนแก่น หรือวัดบ้านไร่นั้น ต้องร่วมประชุมหารือกันอีกครั้ง
รศ.นพ.ชาญชัยเผยด้วยว่า คณบดีคณะแพทยศาสตร์มหาวิทยาลัยขอนแก่นหลายท่านเคยเข้าไปกราบหลวงพ่อคูณ ตนก็เคยได้ไปกราบท่าน หลวงพ่อได้พูดกับคณบดีที่เข้าพบเสมอว่า "อีกหน่อยกูก็ได้ไปอยู่กับมึงแล้ว" แสดงถึงเจตจำนงอันแน่วแน่ของท่านที่ต้องการให้ร่างของท่านเป็นอาจารย์ใหญ่เพื่อประโยชน์สืบไป และท่านมักสั่งอย่างจริงจังเสมอว่าให้ทำตามพินัยกรรม ไม่อนุญาตแม้กระทั่งลูกศิษย์จะขอบางส่วนของร่างกายท่านไปไว้ที่วัดบ้านไร่ เชื่อว่าลูกศิษย์ที่เคารพรักท่านมีเป็นจำนวนมาก แต่หากไม่เป็นไปตามเจตนารมณ์ของท่านก็ต้องชี้แจงแก่สังคม ส่วนทีมแพทย์นั้นยืนยันว่าจะปฏิบัติตามอย่างเคร่งครัด
ศิษย์วัดบ้านไร่ขอกราบครั้งสุดท้าย
นายธวัช เรืองหร่าย ไวยาวัจกรและกรรมการวัดบ้านไร่ เผยถึงพินัยกรรมฉบับสุดท้ายที่ทำไว้เมื่อวันที่ 25 มิถุนายน 2543 ว่า ตามพินัยกรรมระบุหลังจากหลวงพ่อมรณภาพจะส่งมอบร่างให้คณะแพทยศาสตร์ มข. กรรมการวัดได้ขออนุญาตนายธงชัย ลืออดุลย์ ผวจ.นครราชสีมา และรศ.นพ.ชาญชัย พานทองวิริยะกุล คณบดีคณะแพทยศาสตร์ มข. เพื่อนำร่างหลวงพ่อคูณไปบำเพ็ญกุศลที่วัดบ้านไร่ก่อนส่งมอบให้ตามพินัยกรรม แต่ที่ประชุมและคณบดีคณะแพทยศาสตร์ มข. ไม่อนุญาตเพราะต้องเป็นไปตามขั้นตอนการบริจาคร่างกายเพื่อเป็นอาจารย์ใหญ่ให้นักศึกษาแพทย์ศึกษาค้นคว้า คณะกรรมการวัดบ้านไร่และลูกศิษย์ก็เข้าใจและยอมรับมติที่ประชุม เพียงแต่ขอโอกาสให้ศิษยานุศิษย์ได้กราบศพท่านเป็นครั้งสุดท้ายที่โรงพยาบาลมหาราชจนถึงเวลา 20.00 น. วันเดียวกันนี้ ก่อนเคลื่อนศพไป ม.ขอนแก่น ต่อไป
คลื่นประชาชนเศร้าสลดกราบศพ
ผู้สื่อข่าวรายงานว่า หลังจากที่ประชุมได้ข้อสรุปดังกล่าว นายธงชัยขออนุญาตรศ.นพ.ชาญชัยเปิดโอกาสให้ศิษยานุศิษย์ชาว จ.นครราชสีมา กราบศพหลวงพ่อคูณเป็นครั้งสุดท้ายก่อนส่งมอบตามขั้นตอน จากนั้นมีการเคลื่อนศพหลวงพ่อคูณขึ้นไปยังห้องประชุมชั้น 9 ตึกเฉลิมพระเกียรติ ร.พ.มหาราช นครราชสีมา ตลอดเส้นทางประชาชนจำนวนมากที่มารอนมัสการต่างร่ำไห้เสียใจ โดยมีประชาชนที่ทราบข่าวต่างนำพวงมาลัยมา ทยอยกราบศพจำนวนมากท่ามกลางบรรยากาศเศร้าสลด
ศิษย์ร่ำไห้ส่งพ่อคูณเป็นอจ.ใหญ่
เวลา 19.00 น. ศิษยานุศิษย์ทยอยเข้านมัสการสรีระของหลวงพ่อคูณ ปริสุทโธ ที่ห้องประชุมชั้น 9 ตึกเฉลิมพระเกียรติ โรงพยาบาลมหาราชนครราชสีมากันย่างเนืองแน่น ในจำนวนนี้มีนายสุวัจน์ ลิปตพัลลภ อดีตรองนายกรัฐมนตรี พร้อมพล.ท.หญิงพูนภิรมย์ ลิปตพัลลภ ภรรยา และอดีตส.ส.นครราชสีมา ร่วมกราบศพด้วย จากนั้นเวลา 19.30 น. คณะแพทย์และคณะกรรมการวัดบ้านไร่เคลื่อนสรีระหลวงพ่อคูณลงจากชั้น 9 เพื่อไปขึ้นรถตู้ของคณะแพทยศาสตร์ มหาวิทยาลัยขอนแก่น ที่ชั้น 1 อาคารเฉลิมพระเกียรติ ท่ามกลางศิษยานุศิษย์มาเฝ้าส่งหลวงพ่อคูณไปเป็นอาจารย์ใหญ่หลายพันคน ต่างเปล่งเสียงสาธุพร้อมกันดังกึกก้องไปทั่วโรงพยาบาล หลายคนร่ำไห้ด้วยความอาลัย กระทั่งเวลา 19.50 น. ขบวนสรีระของหลวงพ่อคูณเคลื่อนออกจากโรงพยาบาลมหาราชนครราชสีมา เพื่อเดินทางไปยังคณะแพทยศาสตร์ มหาวิทยาลัยขอนแก่น โดยมีรถตำรวจทางหลวงนำขบวน ถึงมหาวิทยาลัยขอนแก่นประมาณเวลา 22.00 น.
มข.จัดสถานที่รับสรีรสังขาร
ผู้สื่อข่าวรายงานว่า ที่อาคาร 25 ปี มหาวิทยาลัยขอนแก่น รศ.พิพัฒน์พงษ์ แคนลา รองคณบดีฝ่ายกายภาพและสภาพแวดล้อม คณะแพทยศาสตร์ มหาวิทยาลัยขอนแก่น พร้อมคณาจารย์และเจ้าหน้าที่ในคณะแพทยศาสตร์ จัดเตรียมสถานที่รองรับสรีรสังขารหลวงพ่อคูณและประชาชนที่จะเดินทางมาเคารพศพหลวงพ่อคูณจากทั่วทั้งประเทศ ติดตั้งเต็นท์พร้อมจัดโต๊ะเก้าอี้ โดยจะจัดพิธีสวดอภิธรรมตั้งแต่วันที่ 17 - 22 พ.ค. 2558 ตามพินัยกรรมที่หลวงพ่อคูณระบุไว้ ในส่วนพิธีสงฆ์มีการจัดเตรียมโต๊ะหมู่บูชาและสถานที่สำหรับการวางสรีรสังขารหลวงพ่อคูณซึ่งจะสูงจากพื้นราว 1 เมตร
รศ.พิพัฒน์พงษ์กล่าวว่า การจัดเตรียมสถานที่จัดวางสรีรสังขารสูงจากพื้น 1 เมตร นำรูปแบบจากงานพิธีศพหลวงปู่ศรี มหาวีโร เจ้าอาวาสวัดประชาคมวนาราม จ.ร้อยเอ็ด ถือเป็นการจัดพิธีที่สมเกียรติ หลวงพ่อคูณทำพินัยกรรมไว้ที่คณะแพทยศาสตร์ มข. เพื่อมอบร่างให้เป็น "อาจารย์ใหญ่" ของนักศึกษาคณะแพทยศาสตร์ มข. ขณะนี้คณบดีคณะแพทยศาสตร์ มข. พร้อมคณะเดินทางไปที่จ.นครราชสีมาเพื่อไปรับศพหลวงพ่อคูณตามพินัยกรรมที่ระบุไว้ภายใน 24 ชั่วโมง เมื่อศพหลวงพ่อคูณมาถึงมหาวิทยาลัยขอนแก่น จะมีพิธีสวดพระอภิธรรม 7 วัน จากนั้นจะเข้าสู่ขั้นตอนกระบวนการจัดการเรียนการสอนซึ่งจะใช้เวลา 3 ปี แยกเป็นการดูแลรักษาศพตามหลักวิทยาศาสตร์ (ดองศพ) 1 ปี และใช้ในการเรียนการสอนตามหลักสูตรนักศึกษาแพทย์ 2 ปี ก็จะนำร่างหลวงพ่อคูณไปประกอบพิธีขอพระราชทานเพลิงศพเช่นเดียวกับอาจารย์ใหญ่ทั่วไป ก่อนนำอังคารของท่านไปลอยที่แม่น้ำโขงตามที่หลวงพ่อคูณเขียนไว้ในพินัยกรรม
รศ.พิพัฒน์พงษ์กล่าวต่อว่า ขณะเดียวกันโดยรอบบริเวณสถานที่จะจัดตั้งโรงทานและเต็นท์กว่า 20 หลัง เพื่อไว้รอต้อนรับคณะศิษยานุศิษย์ที่จะมาร่วมไว้อาลัยจากทั่วทุกสารทิศเช่นกัน โดยจะดำเนินงานตามเจตนารมณ์ที่ระบุไว้ในพินัยกรรมทั้งหมด พร้อมตั้งจุดรับบริจาคให้ผู้มีจิตศรัทธาร่วมทำบุญกับหลวงพ่อ ยอดเงินที่ได้จะแบ่งออกเป็น 2 ส่วน คือนำมาเป็นค่าใช้จ่ายในการจัดพิธีและสมทบบริจาคเข้าสู่อาคารสงฆ์อาพาธของร.พ.ศรีนครินทร์
จัดพิธีบำเพ็ญกุศล17-23พ.ค.
รศ.ดร.กิตติชัย ไตรรัตนศิริชัย อธิการบดีมหาวิทยาลัยขอนแก่น กล่าวว่ามหาวิทยาลัยขอนแก่นจัดเตรียมอาคาร 25 ปี เป็นสถานที่รับสรีรสังขารหลวงพ่อคูณเป็นการชั่วคราว ส่วนสถานที่ตั้งสรีระสังขารหลวงพ่อคูณจริงคือศูนย์ประชุมอเนกประสงค์กาญจนาภิเษก มหาวิทยาลัยขอนแก่น โดยจะเคลื่อนสรีระท่านไปยังศูนย์ประชุมอเนกประสงค์กาญจนาภิเษก ในวันที่ 17 พ.ค. เวลาประมาณ 14.00-15.00 น. ขอเชิญชวนบุคลากรมหาวิทยาลัยขอนแก่น ศิษยานุศิษย์ และประชาชนทั่วไป ร่วมพิธีเคลื่อนสรีรสังขารหลวงพ่อคูณ ปริสุทโธ แต่งกายสุภาพ(ไว้ทุกข์)
อธิการบดีมหาวิทยาลัยขอนแก่นกล่าวต่อว่า สำหรับพิธีสวดพระอภิธรรมศพหลวงพ่อคูณ ปริสุทโธ จะมีขึ้นระหว่างวันที่ 17-23 พ.ค. เวลา 19.00 น.เป็นต้นไป ประกอบพิธีสวดพระอภิธรรมบำเพ็ญกุศลโดยศิษยานุศิษย์และประชาชนผู้เคารพศรัทธา โดยระหว่างวันที่ 18-23 พ.ค. เวลา 09.00 น. ประกอบพิธีทำบุญถวายภัตตาหารเพลแด่พระภิกษุสงฆ์ เปิดให้เคารพศพเวลา 06.00-22.00 น. ผู้มีจิตศรัทธาสามารถบริจาคจตุปัจจัยบริเวณชั้น 2 ศูนย์ประชุมอเนกประสงค์กาญจนาภิเษก เงินจากการบริจาคจะนำไปบริหารจัดการพิธีกรรมทางศาสนา และเมื่อเสร็จสิ้นพิธีกรรมทางศาสนาจะส่งมอบสรีระสังขารหลวงพ่อคูณเพื่อเข้าสู่กระบวนการเรียนการสอน เป็นประโยชน์ต่อประเทศชาติสืบไป
ตร.ขอนแก่นจัดการจราจร
พ.ต.อ.สุภากร คำสิงห์นอก รอง ผบก.ภ.จว.ขอนแก่น กล่าวว่า กำลังตำรวจขอนแก่นพร้อมอำนวยความสะดวกในด้านต่างๆ ตลอดทั้งเส้นทางที่ขบวนสรีรสังขารของหลวงพ่อคูณเข้ามาในเขตพื้นที่รับผิดชอบ ตำรวจท้องที่และตำรวจทางหลวงจัดรถนำขบวนและอำนวยความสะดวกด้านการจราจรให้กับขบวนรถที่คาดว่าจะมีเป็นจำนวนมาก โดยเฉพาะตลอดแนว ถ.มิตรภาพ ตั้งแต่ อ.พล โนนศิลา บ้านไผ่ บ้านแฮด และเข้าสู่เขต อ.เมืองขอนแก่น จนถึงสถานที่ประกอบพิธีทางศาสนาที่ศาลา 25 ปี มข. ขณะเดียวกันกำลังตำรวจจราจร ตำรวจสายตรวจ จะประจำที่สถานที่ประกอบพิธีทั้ง 7 วัน เพื่อจัดการจราจรและอำนวยความสะดวกให้ศิษยานุศิษย์ที่จะเดินทางมาในเขต จ.ขอนแก่น ในแต่ละวันจำนวนมาก
วัดบ้านไร่เงียบเหงา
สำหรับบรรยากาศที่วัดบ้านไร่เป็นไปอย่างเงียบเหงาหลังชาวบ้านทราบมติที่ประชุมร่วมว่าจะนำศพหลวงพ่อคูณไปยัง จ.ขอนแก่น ตามพินัยกรรม ในช่วงแรกมีการจัดเตรียมโต๊ะเก้าอี้เพื่อรองรับญาติโยมแต่ได้จัดเก็บออกไป โดยญาติโยมจำนวนหนึ่งเดินทางไปร่วมกราบศพที่โรงพยาบาลมหาราช แต่ยังคงมีประชาชนเดินทางมาชมวัตถุมงคลของหลวงพ่อคูณจำนวนหนึ่ง
ประวัติพ่อคูณ"เทพเจ้าด่านขุนทด"
สำหรับประวัติพระเทพวิทยาคม หรือหลวงพ่อคูณ ปริสุทโธ วัดบ้านไร่ เป็นพระสงฆ์ที่ชาวไทยเลื่อมใสศรัทธามากที่สุดรูปหนึ่งในปัจจุบัน เอกลักษณ์ของหลวงพ่อคูณที่โดดเด่นคือการนั่งยอง พูดกูมึง ดำรงตนแบบสันโดษ จนกลายเป็นภาพที่เห็นกันชินตา หลวงพ่อคูณนำพระธรรมคำสอนขององค์พระสัมมาสัมพุทธเจ้ามากล่าวเป็นคติธรรมคำสอนสั้นๆ ตรงไปตรงมา เข้าใจง่าย ลึกซึ้งกินใจและเป็นอมตะ ง่ายต่อการนำไปปฏิบัติ ความเมตตาเปี่ยมล้นที่ตั้งอยู่บนหลักคุณธรรมทำให้ท่านได้รับสมญานามว่า "เทพเจ้าแห่งด่านขุนทด"
ศิษย์หลวงพ่อแดงสายวิปัสสนา
หลวงพ่อคูณ เกิดในสกุล ฉัตรพลกรัง เมื่อวันพฤหัสบดีที่ 4 ตุลาคม 2466 ที่บ้านไร่ ม.6 ต.กุดพิมาน อ.ด่านขุนทด จ.นครราชสีมา บิดา-มารดา ชื่อนายบุญ และนางทองขาว ฉัตรพลกรัง มีพี่น้องร่วมบิดามารดาเดียวกัน 3 คน ครอบครัวประกอบอาชีพชาวไร่ชาวนาในพื้นที่ห่างไกลความเจริญ ในวัยเยาว์ท่านต้องสูญเสียโยมบิดามารดาในขณะที่ลูกทั้ง 3 คนยังเป็นเด็ก ท่านกับน้องๆ จึงอยู่ในความอุปการะของน้าสาว เมื่ออายุ 6-7 ขวบ ด.ช.คูณเข้าเรียนหนังสือกับพระอาจารย์ฉายและพระอาจารย์หล ทั้งภาษาไทยและภาษาขอม พระอาจารย์ยังมีเมตตาอบรมสั่งสอนวิทยาคมเพื่อป้องกันอันตรายต่างๆ
กระทั่งอายุครบ 21 ปีบริบูรณ์ ท่านได้เข้าพิธีอุปสมบท ณ พัทธสีมา วัดถนนหักใหญ่ ต.กุดพิมาน อ.ด่านขุนทด จ.นครราชสีมา เมื่อวันศุกร์ที่ 5 พฤษภาคม 2487 ได้รับฉายาว่า ปริสุทโธ ภายหลังอุปสมบทท่านได้ฝากตัวเป็นศิษย์หลวงพ่อแดง วัดบ้านหนองโพธิ์ ต.สำนักตะคร้อ อ.ด่านขุนทด จ.นครราชสีมา หลวงพ่อแดงเป็นพระนักปฏิบัติทางด้านคันถธุระและวิปัสสนาธุระอย่างเคร่งครัด อีกทั้งเป็นพระเกจิอาจารย์ที่เรืองวิทยาคมยิ่ง หลวงพ่อคูณอยู่ปรนนิบัติรับใช้หลวงพ่อแดงมานานพอสมควร หลวงพ่อแดงจึงพาหลวงพ่อคูณไปฝากตัวเป็นศิษย์หลวงพ่อคง พุทธสโร ซึ่งเป็นสหธรรมิกกัน เวลาล่วงเลยผ่านไป กระทั่งหลวงพ่อคงเห็นว่าลูกศิษย์มีความรอบรู้ชำนาญการปฏิบัติธรรมดีแล้ว จึงแนะนำให้ออกธุดงค์จาริกไปตามป่าเขาลำเนาไพร ฝึกปฏิบัติธรรมเบื้องสูงต่อไป
ออกธุดงค์จาริกไกลถึงลาว-เขมร
ครั้งแรก หลวงพ่อคูณท่องธุดงค์จาริกอยู่ในเขตจังหวัดนครราชสีมา จากนั้นจาริกออกไปไกลถึงประเทศลาวและประเทศเขมร มุ่งเข้าสู่ป่าลึก เพื่อทำความเพียรให้เกิดสติปัญญา เพื่อการหลุดพ้นจากกิเลส ตัณหา และอุปาทานทั้งปวง หลังจากที่พิจารณาเห็นสมควรแก่กาลแล้ว หลวงพ่อคูณจึงออกเดินทางจากประเทศเขมรกลับสู่ประเทศไทย เดินข้ามเขตด้านจังหวัดสุรินทร์สู่จังหวัดนครราชสีมา กลับบ้านเกิด จากนั้นเริ่มดำเนินการก่อสร้างวัดบ้านไร่ เพื่อเป็นถาวรวัตถุทางพระพุทธศาสนา พร้อมสร้างโรงเรียนไว้เพื่อเด็กบ้านไร่อีกด้วย นับเป็นพระนักพัฒนาที่มีสาธุชนศรัทธายิ่ง
สร้างวัตถุมงคลตะกรุดทองฝังแขน
ในด้านการสร้างวัตถุมงคล หลวงพ่อคูณจัดสร้างวัตถุมงคลมาตั้งแต่บวชแล้ว 7 พรรษา เริ่มทำวัตถุมงคลเป็นตะกรุดโทน ตะกรุดทองคำฝังที่ใต้ท้องแขน ณ วัดบ้านไร่ ราว พ.ศ.2493 การปลุกเสกวัตถุมงคลของหลวงพ่อคูณใช้คาถาว่า "มะอะอุ นะมะพะธะ นโมพุทธายะ พุทโธ ยานะ" หลวงพ่อคูณใช้เวลาในการปลุกเสกสั้นมาก ท่านเคยปรารภว่า "เมื่อจะปลุกเสกวัตถุใด ใจต้องเป็นสมาธิ เมื่อใจมีสมาธิปลุกเสกสิ่งใดก็ขลัง" อย่างไรก็ตาม หลวงพ่อคูณกล่าวย้ำว่า "เมื่อมีพระเครื่องของกูติดตัว ให้ภาวนาพุทโธ ทำจิตให้เป็นสมาธิแน่วแน่ ละเว้นถ้อยคำด่าทอด่าพ่อแม่ตนและพ่อแม่คนอื่น อย่าผิดสามีหรือภรรยาผู้อื่น และให้สวดมนต์ก่อนเข้านอนทุกคืน ไม่ว่าจะอยู่ ที่ใด"
เปิดพินัยกรรม"หลวงพ่อคูณ"
เมื่อวันที่ 16 พ.ค. ผู้สื่อข่าวรายงานว่า พินัยกรรมฉบับสุดท้ายที่พระเทพวิทยาคม หรือหลวงพ่อคูณ ปริสุทโธ เจ้าอาวาสวัดบ้านไร่ จ.นครราชสีมา ทำไว้ และมีการเปิดพินัยกรรมออกมา รายละเอียดระบุว่า บริจาคศพให้คณะแพทย์ มหาวิทยาลัยขอนแก่น ก่อนนำมาฌาปนกิจแบบเรียบง่าย ห้ามขอพระราชทานเพลิงศพ อัฐิ อังคารลอยแม่น้ำโขง โดยมีพยานรับรอง 4 คน คือ รศ.สุขชาติ เกิดผล รองคณบดีฝ่ายบริหาร คณะแพทยศาสตร์ มหาวิทยาลัยขอนแก่น นายประทีป วงษ์กาญจนรัตน์ นายธวัช เรืองหร่าย ไวยาวัจกรวัดบ้านไร่ และนายเนาวรัตน์ สังการกำแหง นิติกร 8 (ชำนาญการ) มหาวิทยาลัยขอนแก่น
เนื้อหาสำคัญระบุว่า อาตมาหลวงพ่อคูณ อายุ 77 ปี (ในขณะนั้น) ถิ่นพำนักวัดบ้านไร่ ต.กุดพิมาน อ.ด่านขุนทด จ.นครราชสีมา ลงวันที่ 25 มิถุนายน พ.ศ.2543 ขอทำพินัยกรรมกำหนดการเผื่อถึงการมรณภาพ เกี่ยวกับเรื่องการจัดงานศพของอาตมา ภายหลังที่อาตมาถึงมรณภาพ 1.ศพของอาตมา ให้มอบแก่มหาวิทยาลัยขอนแก่น ภายใน 24 ชั่วโมง หลังจากละสังขาร เพื่อให้มหาวิทยาลัยขอนแก่นมอบให้ภาควิชากายวิภาคศาสตร์ คณะแพทยศาสตร์ มหาวิทยาลัยขอนแก่น นำไปศึกษาค้นคว้าตามวัตถุประสงค์ของภาคต่อไป 2.พิธีกรรมศาสนา การสวดอภิธรรมศพ ให้คณะแพทยศาสตร์ มหาวิทยาลัยขอนแก่น ทำพิธีสวดพระอภิธรรมศพที่คณะแพทยศาสตร์ 7 วัน 3.การจัดทำพิธีบำเพ็ญกุศล เมื่อสิ้นสุดการศึกษาค้นคว้าของภาควิชากายวิภาคศาสตร์ คณะแพทยศาสตร์ มหาวิทยาลัยขอนแก่นแล้ว ให้จัดงานแบบเรียบง่าย ละเว้นการพิธีสมโภชใดๆ และห้ามขอพระราชทานเพลิงศพ โกศและพระราชพิธีอื่นๆ เป็นกรณีพิเศษเป็นการเฉพาะ โดยให้คณะแพทยศาสตร์ มหาวิทยาลัยขอนแก่น กระทำพิธีเช่นเดียวกับการจัดพิธีศพของอาจารย์ใหญ่นักศึกษาแพทย์ประจำปีร่วมกับอาจารย์ใหญ่ท่านอื่น แล้วเผา ณ ฌาปนสถาน วัดหนองแวง พระอารามหลวง ต.ในเมือง อ.เมือง จ.ขอนแก่น หรือวัดอื่น 
4.เมื่อดำเนินเสร็จสิ้นแล้ว อัฐิ เถ้าถ่าน และเศษอังคารทั้งหมด ให้คณะแพทยศาสตร์ มหาวิทยาลัยขอนแก่น นำไปลอยที่แม่น้ำโขง จ.หนองคาย ตามที่เห็นสมควรและเหมาะสม
รวบหมอเถื่อนสาวคาเก๋ง-ขณะจ่อเข็มฉีดหน้าอกเสริมอึ๋มนศ. ลูกค้าไฮโซ-นศ.แห่โวยทำเต้าพัง!!
	เมื่อเวลา 12.00 น. วันที่ 17 พ.ค. พ.ต.อ.ภูมิวิทย์ เวชกามา ผกก.สภ.เมืองอุดรธานี พร้อมด้วย พ.ต.ท.ชาญณรงค์ มากพิสุทธิ์ รอง ผกก.สส.ฯ พ.ต.ต.อำนาจ ทาก้อม สวป.ฯ พ.ต.ต.ศัลย์ พินิจวัฒนา สว.สส.ฯ ร.ต.อ.อรรคพล ยี่เกาะ รอง สว.ฯ ร.ต.ท.เวนิช ประเสริฐ รอง สว.สส.ฯ นายพรศิลป์ อินทเคหะ เภสัชกรชำนาญการ สำนักงานอาหารและยาฯ ภญ.ณัฎฐวี รักชัย เภสัชกรชำนาญการ พนักงานเจ้าหน้าที่ พ.ร.บ.สถานพยาบาล สำนักงานสาธารณะสุขจังหวัดอุดรธานี และกำลังเจ้าหน้าที่ ได้ร่วมกันวางแผนจับกุมหมอเถื่อนที่รับจ้างฉีดสารเสริมความงาม
 
 โดยมีสายรายงานว่าใช้รถยนต์เก๋งยี่ห้อซูซูกิ รุ่นสวิฟท์ สีเขียว ป้ายแดงทะเบียน ก-9572 นครราชสีมา ขับตระเวนรับฉีดยาเสริมความงามให้ลูกค้าตามหอพักต่างๆ และกำลังไปฉีดยาให้ลูกค้าซึ่งเป็นนักศึกษาที่บริเวณริมถนนหน้าหอพักแห่งหนึ่ง ถ.โพศรี ต.หมากแข้ง อ.เมือง จ.อุดรธานี จึงได้นำกำลังไปดักซุ่มอยู่บริเวณหอพักดังกล่าว
กระทั่งพบรถยนต์ต้องสงสัยวิ่งมาจอด มีหญิงสาวหน้าตาดี ผิวขาว เปิดประตูรถออกมาพูดคุยกับนักศึกษาสาวคนหนึ่ง ก่อนจะเข้าไปในรถด้วยกัน เจ้าหน้าที่จึงได้เข้าไปเคาะรถเรียกขอตรวจค้น พบว่าที่เบาะหลังมีหญิงสาวหน้าตาดี อ้างตัวว่า ชื่อ หมอฝน กำลังใช้เข็มฉีดยา ฉีดสารชนิดหนึ่งเข้าไปที่หน้าอกของนักศึกษาสาว จึงได้ขอตรวจค้นใบอนุญาต แต่ไม่มีใบอนุญาตมาแสดง  เจ้าหน้าที่จึงยึดกล่องโฟมสีขาวข้างในมีน้ำแข็งแช่กล่องตัวยา ประกอบด้วย 1.ขวดยา Botulinum ToXin Type A for therapy (NeuroXin) (สารโบท็อกซ์) จำนวน 1 ขวด 2.ขวดยา Botulinum ToXin Type A (Syneurox) จำนวน 1 ขวด (สารโบท็อกซ์) 3.ขวดยา Hyaluronidase (Liporase inj) จำนวน 4 ขวด (ตัวยาสำหรับสลายฟิลเลอร์ ที่ฉีดเข้าไปใต้ผิวหนัง) 4.ขวดยา Vitamin C injection 2 ml. จำนวน 1 หลอด 5.ขวดยา Nabota จำนวน 1 ขวด 6.ชุดเข็มฉีดยา จำนวน 24 ชุด 7.แอลกอฮอล์ล้างแผล 1 ขวดใหญ่ 8.สำลี 1 ถุง
 
 จากการสอบสวนทราบชื่อผู้ต้องหารายนี้ที่อ้างตัวเองว่า ชื่อ หมอฝน หมอผู้เชี่ยวชาญรักษาความงาม ชื่อว่า น.ส.มยุรี หรือ ฝน ศรีเพชร อายุ 26 ปี อยู่ ต.สูงเนิน อ.สูงเนิน จ.นครราชสีมา โดยเบื้องต้นได้ให้การรับสารภาพว่า ตนมีอาชีพเป็นช่างเสริมสวย รับจ้างแต่งหน้า เขียนคิ้ว และสักคิ้วถาวร แบบสามมิติ อยู่ในเมืองโคราช และได้มีคนแนะนำให้ไปเรียนฉีดสารเสริมความงามกับพยาบาลคนหนึ่ง โดยเสียค่าจ้างเป็นเงินจำนวนหนึ่ง ซึ่งพยาบาลคนดังกล่าวจะสอนวิธีใช้ตัวยาและวิธีฉีดเข้าจุดต่างๆ ที่ต้องการจะเสริม เช่น หน้าอก ฉีดฟีลเลอร์ เข้ารอบๆ เต้านม ประมาณ 12-18 เข็ม , ฉีดฟิลเลอร์เข้าที่จมูกให้โด่ง , ฉีดโบท็อกซ์เข้าที่ใบหน้า หน้าผาก เพื่อให้ใบหน้าเต่งตึง ฉีดเสริมคาง โหนกแก้ม , ฉีดวิตามินซีและสารเร่งผิวขาว
 
 เมื่อเรียนจบก็ออกมารับจ้าง โดยอ้างตัวว่าเป็นหมอ กระทั่งมีลูกค้าเพิ่มขึ้นเรื่อยๆ ทั้งในโคราชและต่างจังหวัด ราคาค่าฉีดใบหน้าจุดละ 2,000-4,000 บาท ฉีดเสริมเต้านม 8 พันบาท เป็นต้น แต่หากเทียบกับราคาในสถานเสริมความงามชั้นนำจะอยู่ที่ 1 หมื่นบาท ถึงหลักแสนบาท ตัวยาที่สั่งมาจากกรุงเทพฯ ในราคาขวดละ 2-5 พันบาท แล้วแต่ชนิดและยี่ห้อ
 
 ด้าน น.ส.จตุพร (สงวนนามสกุล) อายุ 29 ปี อยู่ ต.อุ่มจาน อ.ประจักษ์ศิลปาคม จ.อุดรธานี ให้การว่า ตนเป็นผู้จัดการฝ่ายลูกค้าของโรงแรมชื่อดังแห่งหนึ่ง ได้เคยไปใช้บริการในการฉีดเสริมใบหน้า แก้ไขจุดเสียของใบหน้าตามสถานเสริมความงามชั้นนำ แต่ราคาแพงมาก กระทั่งประมาณต้นเดือน เมษายน ที่ผ่านมา มีน้องนักศึกษาคนหนึ่งรู้จักสนิทสนมกัน แนะนำว่า มีหมอฝน หมอผู้หญิงอยู่ที่โคราช ฉีดเสริมความงามเก่งราคาถูกมาก จึงสนใจให้น้องนักศึกษาโทรติดต่อให้ โดยทางหมอฝนแจ้งว่าจะเดินทางมาฉีดเสริมความงามให้ลูกค้าที่ร้านเสริมสวย แถว ถ.ทหาร กระทั่งถึงวันนัดจึงได้ไปฉีดเสริมเต้านมรวมแล้ว 18 เข็ม ในราคา 4 พันบาท วันนั้นมีลูกค้าเป็นหญิงสาวไม่ต่ำกว่า 10 คน ไปรอรับการเสริมความงามทั้งสาวออฟฟิศ นักศึกษา จึงมั่นใจว่าดี อีกทั้งราคาถูก และหลังจากนั้นก็ไม่ได้ผล มีแต่ระบม จึงได้พยายามติดต่อขอเงินค่ารักษาคืน และค่าไปตรวจรักษาอาการอักเสบซึ่งยังไม่ทราบค่าใช้จ่าย
 
 ต่อมามีผู้เสียหายเพิ่มมากขึ้นเรื่อยๆ ที่ถูกหมอฝนฉีดยาแล้วไม่ได้ผล เช่น น.ส.แนน (นามสมมติ) อายุ 37 ปี สาวนักธุรกิจไฮโซ ชาว จ.หนองบัวลำภู ฉีดเสริมหน้าผากจนเป็นรอยย่น อักเสบ น.ส.บี (นามสมมติ) อายุ 19 ปี นักศึกษามหาวิทยาลัยห่งหนึ่งฉีดเสริมหน้าอก วันแรก รู้สึกดีใจมากที่หน้าอกเต่งตึงขึ้น จนยกทรงปริ เปลี่ยนไซส์จนเพื่อนๆ ชม แต่ไม่ทันถึงอาทิตย์หน้าอกก็แฟบลงเรื่อยๆ และมีอาการคัน เจ็บแปลบๆ ที่หน้าอก
 
 ด้านนายพรศิลป์ อินทะเคหะ เภสัชกรชำนาญการ เปิดเผยว่า จากการตรวจสอบผู้ต้องหารายนี้ เบื้องต้นไม่พบว่า น.ส.มยุรี หรือ หมอฝน มีใบอนุญาต หรือเคยทำงานในสถานพยาบาลมาก่อนเลย เพียงแค่ไปเรียนวิธีฉีดยาจากพยาบาลคนหนึ่งเท่านั้น และไม่มีความรู้เรื่องยาเลย ยาที่ตรวจยึดได้เป็นยาที่เรียกกันทั่วไปว่า โบท็อกซ์ ฟิลเลอร์ วิตามินซี ฉีดผิวขาว ซึ่งไม่มีแม้กระทั่งยาแก้แพ้เพื่อป้องกันการช็อกเมื่อลูกค้าแพ้ยา ซึ่งเคยเป็นข่าวว่ามีหญิงสาวเสียชีวิตมาแล้วหลายราย หลังไปใช้บริการเสริมความงาม
 
 ส่วนผู้เสียหายตอนนี้สอบปากคำไปแล้ว 3 ราย พบว่ามีอาการแสบคันที่หน้าอก ซึ่งน่าเป็นห่วง และอันตรายมาก หากมีสารตกค้างถึงกับเต้านมเน่า และติดเชื้อเสียชีวิตได้ ส่วนใหญ่จะมีการฉีดแบบไม่ถูกวิธีและใช้ตัวยาปลอม ทำให้ไม่ได้ผล มีแต่ผลข้างเคียงที่เป็นอันตรายมาก จึงแนะนำให้รีบไปตรวจกับแพทย์ผู้เชี่ยวชาญ เพื่อหาทางรักษาเป็นการด่วน และฝากเตือนไปยังลูกค้าที่ไปฉีดยาเสริมเต้า เสริมจมูก ใบหน้า กับ น.ส.มยุรี ให้รีบไปตรวจที่สถานพยาบาลโดยด่วน ก่อนจะสายเกินไป
 
 ร.ต.อ.อรรคพล ยี่เกาะ กล่าวด้วยว่า สาเหตุที่มีหญิงสาวไปใช้บริการจากหมอเถื่อนกันมาก เพราะราคาถูก เช่นการฉีดเสริมแต่งใบหน้า หากเป็นสถานบริการชั้นนำจะมีราคาเป็นหมื่น หมอเถื่อนแค่ไม่กี่พัน ฉีดเสริมเต้า สถานบริการเสริมความงามชั้นดีตั้งแต่หลักหมื่นไปจนถึงแสน แต่หมอเถื่อนแค่ไม่กี่พันถึงเกือบหมื่น แต่รายนี้ผู้เสียหายส่วนใหญ่หลงเชื่อว่าเป็นหมอมารับจ๊อบนอกสถานที่ มีการนัดฉีดตามร้านเสริมสวย และฉีดกันในรถแล้วก็แยกย้ายกันไปเลย จากนั้นจึงคุมตัวส่งมอบให้ พ.ต.ต.จำลอง ทับสีแก้ว นายร้อยเวร สภ.เมืองอุดรธานี ดำเนินคดีในข้อหา “จำหน่ายยาแผนปัจจุบันโดยไม่ได้รับอนุญาต , ขายยาที่ไม่ได้ขึ้นตำรับยา , ประกอบวิชาชีพเวชกรรมหรือแสดงด้วยวิธีใดๆ ว่าพร้อมที่จะประกอบวิชาชีพเวชกรรม โดยมิได้เป็นผู้ประกอบวิชาชีพเวชกรรม , ประกอบกิจการสถานพยาบาลและดำเนินการสถานพยาบาลโดยไม่ได้รับอนุญาต”
คณะสงฆ์ด่านขุนทด เสนอตั้ง ‘หลวงพ่อนุช’ รักษาการเจ้าอาวาสวัดบ้านไร่ คาดชาวโคราชเรือนแสนเดินทางไปขอนแก่น
	วันที่ 17 พ.ค. ผู้สื่อข่าวรายงานเหตุการณ์ หลังจากที่พระเทพวิทยาคม หรือ หลวงพ่อคูณ ปริสุทโธ เจ้าอาวาสวัดบ้านไร่ ต.กุดพิมาน อ.ด่านขุนทด จ.นครราชสีมา มรณภาพแล้ว ทางคณะสงฆ์อำเภอด่านขุนทด นำโดยพระครูปราโมทย์ธรรมรส รองเจ้าคณะอำเภอด่านขุนทด ก็ได้เรียกประชุมคณะสงฆ์อำเภอด่านขุนทด เมื่อช่วงค่ำวันที่ 16 พ.ค. ที่ผ่านมา และที่ประชุมมีมติเสนอแต่งตั้งให้พระครูภาวนาประชานารถ (หลวงพ่อนุช) หรือชื่อเดิมพระครูปลัดนุช รตนวิชโย เจ้าอาวาสวัดหนองบัวทุ่ง ต.ตาจั่น อ.คง จ.นครราชสีมา อดีตเลขานุการหลวงพ่อคูณ ปริสุทโธ ขึ้นรักษาการเจ้าอาวาสวัดบ้านไร่ เพื่อบริหารจัดการวัดตามระเบียบของคณะสงฆ์ต่อไป
  สำหรับการบริหารจัดการงบประมาณของวัดบ้านไร่นั้น ปัจจุบันมีบัญชีแยกออกเป็น 3 ส่วน ได้แก่ 1.เงินงบประมาณของมูลนิธิหลวงพ่อคูณ ปริสุทโธ ซึ่งมีผู้ว่าราชการจังหวัดนครราชสีมา เป็นประธานมูลนิธิฯ โดยตำแหน่ง มีนายอำเภอด่านขุนทด เป็นเลขาธิการมูลนิธิฯ และนางปทุม กุลกำจร เป็นเหรัญญิกฯ ปัจจุบันมีเงินกองทุนอยู่ ประมาณ 47 ล้านบาท และคณะกรรมการมูลนิธิได้นำดอกผล มาใช้บริหารจัดการภายในวัดบ้านไร่ และบริจาคเพื่อสาธารณกุศล
 2.เงินที่ประชาชนมาบริจาคให้เป็นการส่วนตัวของหลวงพ่อคูณ
 3.เงินบริจาคในบัญชีของวัดบ้านไร่ ที่มี พล.ต.ต.มหัคฆพันธ์ สุรคุปต์ ประธานคณะกรรมการฯ และคณะกรรมการวัดบ้านไร่ โดยมีนายธวัช เรืองหร่าย เป็นเหรัญญิก บริหารจัดการอยู่ แต่ทั้ง 2 บัญชีท้าย ยังไม่ทราบจำนวนเงินที่แน่ชัด
ช่วงเวลาก่อน 11.00 น. กลุ่มพุทธศาสนิกชน ที่ไม่สามารถเดินทางไปงานบำเพ็ญกุศลศพหลวงพ่อคูณ ที่ จ.ขอนแก่น ได้นัดหมายเดินทางไปวัดในแต่ละท้องถิ่น เพื่อจัดกิจกรรมทำบุญ เลี้ยงเพลพระภิกษุ สามเณร และทำพิธีทักษิณานุประทาน หรือกรวดน้ำอุทิศส่วนกุศลให้แก่ดวงวิญญาณผู้ล่วงลับ โดยส่งจิตอธิษฐานถึงหลวงพ่อคูณ เพื่อแสดงถึงความกตัญญูกตเวที    
 
 ส่วนบรรยากาศที่วัดบ้านไร่วันนี้ ได้มีศิษยานุศิษย์ จากทั่วทุกสารทิศ เดินทางมากราบไหว้หุ่นขี้ผึ้งหลวงพ่อคูณ ปริสุทโธ ที่ตั้งอยู่หน้ากุฏิ บนศาลาการเปรียญวัดบ้านไร่ ซึ่งหลายคนก็ได้ใช้โอกาสนี้เข้ามาเลือกเช่าวัตถุมงคลหลวงพ่อคูณรุ่นต่างๆ จนแน่นศาลาการเปรียญ นอกจากนี้ศิษยานุศิษย์ ยังได้แห่เข้าชมพิพิธภัณฑ์หลวงพ่อคูณ ปริสุทโธ ที่มีการจัดแสดงนิทรรศการบอกเล่าประวัติ และหลักธรรมคำสอนของหลวงพ่อคูณ ตั้งแต่อดีตจนถึงปัจจุบัน รวมทั้งยังได้เข้าไปเยี่ยมชมวิหารเทพวิทยาคม ซึ่งเป็นศาสนสถานศิลปกรรมธรรมะร่วมสมัยอีกด้วย
 
 นายบัญชา ยินดี ประธานสภาวัฒนธรรมจังหวัดนครราชสีมา เปิดเผยว่า ได้ชี้แจงข้อเท็จจริงให้ชาวบ้าน รวมทั้งบรรดาเพื่อนๆ ที่ทำงานเกี่ยวกับสภาวัฒนธรรมหลายแห่ง ถึงเหตุผลการนำร่างหลวงพ่อคูณ ไปตั้งบำเพ็ญกุศลที่ จ.ขอนแก่น ต้องปฏิบัติตามพินัยกรรม ซึ่งเป็นความประสงค์ของท่าน ลูกศิษย์จึงไม่สามารถบิดเบือนได้
 
 ขณะนี้มีเสียงสะท้อนจากชาวบ้านที่รัก เคารพ ศรัทธาหลวงพ่อคูณ ส่วนหนึ่งเป็นกลุ่มรากหญ้า ไม่มีทุนทรัพย์ เป็นค่าใช้จ่ายในการเดินทางไป จ.ขอนแก่น ซึ่งเฉลี่ยต่อคนประมาณ 500 บาท และเมื่อไปถึงแล้ว จะกินอยู่อย่างไร คงไม่มีองค์กรหรือหน่วยงานไหนจะสามารถรับรองได้เพียงพอ หากเป็นช่วงมีการเมืองภาคปกติ นักการเมืองระดับชาติ ก็จัดหาทุน รับผิดชอบเรื่องยานพาหนะ ส่วนการเมืองท้องถิ่น หวังจะพึ่งพาเทศบาล หรือ องค์การบริหารส่วนตำบล (อบต.) ไม่สามารถดำเนินการได้ เนื่องจากสำนักงานตรวจเงินแผ่นดิน (สตง.) มีข้อห้ามเกี่ยวกับกรณีนี้ชัดเจน ตนจึงแจ้งให้ชาวบ้าน หากคิดถึงท่าน ให้ไปทำบุญ กรวดน้ำอุทิศส่วนกุศล พร้อมเรียกชื่อหลวงพ่อคูณ หรือคิดถึงใบหน้าท่าน และส่งจิตอธิษฐาน สามารถทำได้ทุกที่    
   
 นายศักดิ์สิทธิ์ สกุลลิขเรศสีมา นายอำเภอด่านขุนทด จังหวัดนครราชสีมา ให้สัมภาษณ์ว่า บรรยากาศทั่วไปในเขต อ.ด่านขุนทด ชาวบ้านยังอยู่ในภาวะโศกเศร้า เสียใจ ช่วงเช้าตรู่ที่ผ่านมา พบลูกศิษย์ได้ทำบุญตักบาตรเป็นจำนวนมาก รวมทั้งวัดหลายแห่ง มีการเลี้ยงเพลพระ มากกว่าปกติ เป็นเวลานานหลายปี วัดบ้านไร่ มีเพียงหลวงพ่อคูณ จำวัดเพียงรูปเดียว ขณะนี้จึงไม่มีพระภิกษุ สามเณร จำวัดแต่อย่างใด ผู้นำชุมชนและชาวบ้าน จะนัดประชุม หารือ เพื่อนิมนต์พระสงฆ์มาจำวัด รวมทั้งวางแผน เพื่อบริหารจัดการ ทรัพย์สินของวัดให้เป็นไปอย่างเหมาะสม และไม่มีเสียงครหา
 
 สำหรับการจัดกิจกรรมที่วัดบ้านไร่ ขณะนี้รอความชัดเจนจากผู้ที่เกี่ยวข้อง ซึ่งติดภารกิจเดินทางไป จ.ขอนแก่น เบื้องต้นได้กำหนดการพิธีสวดพระอภิธรรมที่วัดบ้านไร่ เป็นเวลา 100 วัน อย่างไรก็ตามจะมีการนัด พูดคุยกันในเร็วๆนี้  
 
 ด้านนายศักดิ์ชัย ชาติพุดซา นายกสมาคมกำนัน ผู้ใหญ่บ้านจังหวัดนครราชสีมา กล่าวว่า หลวงพ่อคูณ เป็นพระเกจิอาจารย์ที่ชาวโคราช เคารพ ศรัทธา เป็นอย่างสูง คุณงาม ความดี ตลอดทั้งชีวิตของท่านเป็นผู้ให้มาตลอด ได้บริจาคเงินสร้างสาธารณูปโภคมูลค่านับพันล้านบาท จากการประเมิน และพูดคุยกับบรรดาผู้นำชุมชน แต่ละพื้นที่เตรียมเช่าเหมารถโดยสาร คาดจะมีชาวโคราช ทั้งไปกันเอง และหมู่คณะ เดินทางไปร่วมงานบำเพ็ญกุศลศพหลวงพ่อคูณ ที่ จ.ขอนแก่น จำนวนหลายหมื่นคน ซึ่งอาจทะลุถึงเรือนแสนคน จึงขอให้ผู้ประกอบการรถโดยสาร ช่วยปรับลดราคา เนื่องจากการเป็นลงขันหรือเฉลี่ยเงินกันเองของชาวบ้าน  
 
 สำหรับในเวลา 19.00 น. วันนี้ ที่วัดบ้านไร่ จะมีพิธีสวดอุทิศถวายหลวงพ่อคูณ ที่ศาลาการเปรียญ โดยการนำของคณะสงฆ์อำเภอด่านขุนทดและนายธวัชชัย แสนประสิทธิ์ กำนันตำบลกุดพิมาน ซึ่งในพิธีดังกล่าวจะมีการนำเตียงนอน และเครื่องอัฐบริขารในวันสุดท้ายของหลวงพ่อคูณ มาประกอบพิธี เพื่อให้ญาติพี่น้องของหลวงพ่อคูณ ศิษยานุศิษย์ และชาว อ.ด่านขุนทด ได้สักการะด้วย โดยกำหนดสวดอุทิศถวายเป็นระยะเวลา 100 วัน
รวบหนุ่มอ้างเป็นตร.ยศ ‘พ.ต.ท.’ สังกัด นรป. ตุ๋นเงินเหยื่อนับสิบล้าน อ้างเลียนแบบในหนัง
	เมื่อเวลา 11.30 น. วันที่ 17 พ.ค. ที่สำนักงานตำรวจแห่งชาติ (ตร.) พล.ต.อ.สมยศ พุ่มพันธุ์ม่วง ผบ.ตร. พร้อมด้วย พล.ต.ท.ประวุฒิ ถาวรศิริ ผู้ช่วยผบ.ตร.และโฆษกตร. พ.ต.อ.ไพโรจน์ โรจนขจร รองผบก.ป. ร่วมกันแถลงข่าวผลการจับกุมตัว นายรวีโรจน์ หรือ โอ๋ พรมนัสพงศ์ อายุ 40 ปี อยู่ ต.แม่กลอง อ.เมือง จ.สมุทรสงคราม พร้อมของกลางบัตรข้าราชการตำรวจยศ พ.ต.ท. ปลอม ระบุสังกัดสำนักงานตำรวจราชสำนักประจำ บัตรสำนักราชเลขานุการ สำนักพระราชวังและเครื่องแบบข้าราชการตำรวจยศ พ.ต.ท. เสื้อโปโลติดตราสำนักพระราชวัง วิทยุสื่อสาร บัตรผ่านเข้า-ออกเขตพระราชฐาน ซึ่งเป็นบัตรที่ผู้ต้องหาทำขึ้นเอง และรถยนต์ยี่ห้อบีเอ็มดับเบิ้ลยู รุ่นเอ็กซ์ 3 สีน้ำเงิน ทะเบียน 1 กฬ 7867 กทม. และรถเก๋งยี่ห้อโตโยต้า คัมรี่ สีบรอนซ์ทอง ทะเบียน ฆข 1176 กทม. ติดเสาอากาศและสติ๊กเกอร์เครื่องหมาย ภปร. โดยจับกุมตัวได้ที่หมู่บ้านนภา ซ.บ้านลุงพงษ์ ต.บางพูน อ.เมือง จ.ปทุมธานี
 
 พล.ต.อ.สมยศ เปิดเผยว่า การจับกุมในครั้งนี้สืบเนื่องจากตำรวจกองปรามปรามได้รับการร้องทุกข์จากผู้เสียหายว่า ผู้ต้องหารายนี้แอบอ้างสถาบันฯ เพื่อแสวงหาประโยชน์โดยมิชอบ และยังเป็นผู้ต้องหาตามหมายอีกหลายคดี ขณะเดียวกันก็เป็นคดีที่น่าสนใจ เพราะมีการอ้างตัวเป็นตำรวจยศ พ.ต.ท. สังกัดสำนักงานตำรวจราชสำนักประจำ ได้กระทำการโดยมิบังควร ไปหลอกลวงประชาชนตลอดจนพระสงฆ์ว่าสามารถติดต่อหรือดำเนินการ กราบบังคมทูลเชิญเจ้านาย ให้ไปทำบุญหรือประกอบพิธี หรือเสด็จพระราชดำเนินไปประกอบพิธีตามวัดต่างๆ โดยมีการเรียกรับผลประโยชน์ กระทั่งมีการสืบสวนจนสามารถจับกุมตัวนายรวีโรจน์ ตรวจค้นในบ้านพักย่านปทุมธานี พบหลักฐาน บัตรประจำตัวข้าราชการตำรวจปลอม บัตรผ่านเข้า-ออก เขตพระราชฐาน สติ๊กเกอร์กรมราชองค์รักษ์ ซึ่งบัตร และเครื่องหมายเหล่านี้นายรวีโรจน์ เป็นผู้ทำขึ้นมาเอง เพื่ออวดอ้างหรือแอบอ้างขึ้นมา
พล.ต.อ.สมยศ กล่าวอีกว่า พฤติกรรมของ นายรวีโรจน์ ถือเป็นการกระทำที่ไม่บังควร ทำให้เสื่อมเสียถึงสถาบันเบื้องสูง สำนักงานตำรวจแห่งชาติ เห็นว่าเรื่องนี้เป็นเรื่องสำคัญและเน้นย้ำ เพราะการแสดงความจงรักภักดีต่อสถาบันฯ เป็นสิ่งที่ข้าราชการตำรวจทุกนายต้องกระทำ ต้องปฏิบัติเมื่อมีเหตุเช่นนี้เกิดขึ้นทำให้เสื่อมเสียพระเกียรติ ทั้งที่ทุกๆ พระองค์ท่านไม่มีส่วนรับรู้กับการกระทำที่อันไม่บังควรของ นายรวีโรจน์ ส่วนมูลค่าความเสียหาย จากการสอบถามผู้เสียหายหลายรายระบุว่าสูญเงินไปนับ 10 ล้าน แต่นายรวีโรจน์ อ้างว่าได้เงินมาเพียง 2-3 ล้าน ซึ่งตรงนี้ตำรวจไม่ปักใจเชื่อคำให้การของผู้ต้องหาอยู่แล้ว จะต้องมีการพิสูจน์ทราบ รวมทั้งขยายผลว่ามีผู้ร่วมขบวนการอีกหรือไม่ แต่ในชั้นนี้สามารถจับกุมนายรวีโรจน์ได้เพียงคนเดียว 
 พ.ต.อ.ไพโรจน์ เปิดเผยว่า หลังจากได้รับการร้องทุกข์จากเจ้าอาวาสวัดตโปทาราม อ.ศรีราชา จ.ชลบุรี ว่าได้ถูกผู้ต้องหารายนี้แอบอ้างสถาบันฯ หลอกลวงสูญเงินไปหลายล้านบาท โดยพฤติการณ์ผู้ต้องหาได้ติดต่อกับเจ้าอาวาสโดยอ้างว่าเป็นนายตำรวจราชสำนักประจำ พร้อมกับอ้างว่าได้ถวายงานใกล้ชิดกับเจ้านายหลายพระองค์ สามารถกราบทูลเชิญ เจ้านายมาทำบุญที่วัดได้ ทางเจ้าอาวาสหลงเชื่อ ได้ให้เงินกับ นายรวีโรจน์ ที่อ้างว่าเป็นค่าใช้จ่ายในการดำเนินการในหลายๆ เรื่อง ไปหลายครั้ง เป็นเงินจำนวนหลายล้านบาท นอกจากนี้นายรวีโรจน์ ยังได้นำรูปการประชุมของมหาเถรสมาคม อ้างว่าสามารถขอเลื่อนสมณศักดิ์ให้กับพระได้โดยวิธีพิเศษ โดยขอเงินค่าดำเนินการ อ้างว่าจะนำเงินไปซื้อโทรศัพท์ ไอโฟนถวายกับกรรมการมหาเถรสมาคม
 
 สำหรับการสืบสวนติดตาม นายรวีโรจน์ ทำได้ยากลำบาก เพราะมีการย้ายที่อยู่ เปลี่ยนเบอร์โทรศัพท์ไปเรื่อยๆ เพราะรู้ว่าตนเองมีหมายจับติดตัวอยู่หลายหมาย แต่ยังมีพฤติการณ์หลอกลวงอยู่ตลอด จนตำรวจสืบทราบว่าล่าสุด นายรวีโรจน์ หลบหนีไปพักอาศัยอยู่ที่หมู่บ้านนภา ย่านปทุมธานี จึงได้ทำการเข้าจับกุมตัวได้ พบว่าผู้ต้องหาได้นำรถเก๋งยี่ห้อบีเอ็มดับเบิ้ลยู และโตโยต้า รุ่นคัมรี่ ของบุคคลอื่นมาติดเครื่องหมาย ภปร. ติดสัญญาณไฟ และเสาวิทยุ เพื่อหลอกลวงผู้อื่นให้หลงเชื่อว่าตนเองเป็นตำรวจจริง นอกจากนี้ได้นำตัวไปตรวจค้นบ้านพัก นายรวีโรจน์ ที่หมู่บ้านสินธานี 1 ย่านนวมินทร์ พบของกลางดังกล่าวซุกซ่อนอยู่ สำหรับคดีนี้มีผู้เสียหายมาแจ้งความร้องทุกข์แล้ว จำนวน 4 ราย มูลค่าความเสียหายกว่า 10 ล้านบาท
 
 จากการสอบสวนนายรวีโรจน์ให้การรับสารภาพตลอดข้อกล่าวหา โดยระบุว่าตนเองไม่มีอาชีพอะไรเป็นหลักแหล่ง ที่ก่อเหตุเพราะได้แนวคิดมาจากภาพยนตร์ โดยทำมาแล้ว 2 ปี ได้เงินมา 2-3 ล้านบาท สำหรับบัตรประจำตัวข้าราชการตำรวจเพื่อนชื่อ นายบอย ที่เคยต้องโทษจำคุกเป็นผู้ทำให้ ส่วนบัตรผ่านเข้า-ออก และสติ๊กเกอร์ตราครุฑได้ทำขึ้นเอง ส่วนเครื่องหมายและตราสัญลักษณ์บางส่วนได้ไปซื้อตามร้านขายเครื่องหมาย ขณะที่รถยนต์ของกลางได้ยืมมาจากเพื่อนชื่อนายแจ็ค
 
 ทั้งนี้ จากการตรวจสอบพบว่านายรวีโรจน์ มีหมายจับศาลจังหวัดอุดรธานี ที่ 58/2556 ลงวันที่ 26 ม.ค.2556 คดีจัดหาคนงานไปทำงานต่างประเทศโดยไม่ได้รับอนุญาต หลอกลวงผู้อื่นว่าสามารถหางานหรือส่งไปฝึกงานต่างประเทศ โดยการหลอกลวงนั้นได้มาซึ่งทรัพย์สินหรือประโยชน์อื่นใด จากผู้ถูกหลอกลวงและฉ้อโกง ท้องที่สภ.เมืองอุดรธานี หมายจับศาลแขวงชลบุรี ที่ 69/2557 ลงวันที่ 30 เม.ย.2557 ข้อหายักยอกทรัพย์ รถยนต์ยี่ห้ออีซูซุ รุ่นมิวเซเว่นของวัดตโปทาราม อ.ศรีราชา จ.ชลบุรี ท้องที่สภ.ศรีราชา จ.ชลบุรีและหมายจับของศาลอาญาที่ 632/2549 ลงวันที่ 9 ก.พ.2549 ข้อหาลักทรัพย์ในเคหสถาน ท้องที่สน.ดอนเมือง
 
 เบื้องต้นเจ้าหน้าที่ตำรวจได้แจ้งข้อหาปลอมและใช้เอกสารราชการปลอม มีวิทยุคมนาคมไว้ในครอบครองโดยไม่ได้รับอนุญาต ก่อนควบคุมตัวส่งพนักงานสอบสวน บก.ป.ดำเนินคดีตามกฎหมาย ทั้งนี้ สำหรับผู้ที่เคยถูกผู้ต้องหารายนี้ ฉ้อโกง ให้มาร้องทุกข์ได้ที่ กก.2 กองบังคับการปราบปราม
ผบช.นแถลงจับยาบ้า-ไอซ์ มูลค่า 34 ล้านบาท ซุกกล่องส้ม คาป้ายรถเมล์ตรงข้าม มสธ.!!
	เวลา 12.20 น. วันที่ 17 พ.ค. พล.ต.ท.ศรีวราห์ รังสิพราหมณกุล ผบช.น. พล.ต.ต.ชวลิต ประสพศิลป ผบก.น.5 พ.ต.อ.ขจรพงษ์ จิตต์ภาคภูมิ ผกก.สน.ทองหล่อ พ.ต.ท.วิชัย ณรงค์ รอง ผกก.สส.ฯ  พร้อมด้วย เจ้าหน้าที่สืบสวน สน.ทองหล่อ ได้ร่วมแถลงข่าวกันทำการจับกุมตัว นายอภิชิต เดชาภัทร อายุ 27 ปี อยู่ ต.เชียงดาว อ.เชียงดาว จ.เชียงใหม่ นายนันทวัฒน์ เวทวิทย์ อายุ 26 ปี อยู่ อ.สะเมิง จ.เชียงใหม่ จับกุมได้ที่บริเวณป้ายรถเมล์ฝั่งตรงข้าม มหาวิทยาลัยสุโขทัยธรรมาธิราช ต.บางพูด อ.ปากเกร็ด จ.นนทบุรี     
    พร้อมด้วยของกลางคือ ยาบ้า จำนวน 105 มัด (มัดละ 2,020 เม็ด รวม 212,100 เม็ด) ยาไอซ์ จำนวน 2 ถุง (น้ำหนัก 2 กิโลกรัม) กระเป๋าเดินทางยี่ห้อ BP WORLD จำนวน 1 ใบ โดยกล่าวหาว่า “ร่วมกันมียาเสพติดให้โทษประเภท 1 (ยาบ้า) ทั้งนี้ ทางเจ้าหน้าที่สืบทราบว่ามีการนัดมอบส่งยาเสพติด พบ นายอภิชิต และ นายนันทวัฒน์ อยู่ที่ป้ายรถเมล์พร้อมกระเป๋าเดินทาง จึงได้ตรวจค้น พบยาบ้าและยาไอซ์ของกลางดังกล่าวซุกซ่อนในกระเป๋าเดินทาง
จากการสอบสวนนายอภิชิต ได้ให้การว่า รับการว่าจ้างจากนายเผือก ไม่ทราบชื่อนามสกุลจริงให้ตนไปรับยาบ้า จาก อ.แม่แตง จ.เชียงใหม่ มาส่งที่ กรุงเทพฯ โดยจะได้ค่าจ้างจำนวน 5 แสนบาท จากนั้นได้ชักชวน นายนันทวัฒน์ ซึ่งเคยร่วมกันส่งยาเสพติดกันมาก่อน ออกไปรับยาบ้า โดยขึ้นเครื่องบินไป เมื่อไปถึงที่ อ.แม่แตง จ.เชียงใหม่ แล้วจะนำยาบ้า-ยาไอซ์ แพ็คซุกซ่อนใส่กล่องส้มสายน้ำผึ้ง ส่งเข้ากรุงเทพฯ โดยบริษัทขนส่ง เอกชน เมื่อส่งมาถึงก็จะไปรับของมาและมาเปลี่ยนใส่กระเป๋าที่คอนโดอ่อนนุช ก่อน นำมาส่งให้กับลูกค้า ที่ ม.สุโขทัยธรรมาธิราช และโดนจับกุมในครั้งนี้
โดยรับงานจากนายเผือกมาแล้ว 2 ครั้ง ก่อนโดนจับในครั้งนี้ โดยจะได้ค่าจ้าง ครั้งละ 2-5 แสนบาท รูปแบบการทำงานจะเหมือนกัน คือ นายเผือกจะติดต่อมา ให้ไปรับของภายใน อ.แม่แตง จ.เชียงใหม่  แล้วนำมาส่งให้ คนที่ กรุงเทพฯ โดยตนจะไม่รู้ว่าใครเป็นผู้นำยาเสพติดมาวางไว้ และต้องนำไปส่งให้ใคร เนื่องจากทุกครั้งจะมีการเปลี่ยนเบอร์โทรศัพท์ในการติดต่อ สำหรับมูลค่ายาเสพติด หากขายสู่ตลาดในกรุงเทพฯ ยาบ้าจะมี ราคาเม็ดละ 150 บาท ส่วนยาไอซ์ 1 กรัม 2 พันบาท มูลค่ายาเสพติดในครั้งนี้ รวมประมาณ 34 ล้านบาท
ทหาร-ตร.ระดมนับร้อยปิดเมืองจับเด็กแว้น!! รวบ 53 คน จยย. 39 คัน พบฉี่ม่วง
	เมื่อเวลา 03.00 น. วันที่ 17 พ.ค. นายยุทธนา วิริยะกิตติ ผวจ.ศรีสะเกษ ร่วมกับ พล.ต.ต.บุญยศ บุญไพศาล ผบก.ภ.จว.ศรีสะเกษ และ พ.อ.ณรงค์ กลั่นวารี ผบ.กองกำลังรักษาความสงบประจำพื้นที่  จ.ศรีสะเกษ ได้สั่งการให้เจ้าหน้าที่ทหาร ตำรวจ สภ.เมืองศรีสะเกษ และเจ้าหน้าที่ อส.ศรีสะเกษ จำนวนประมาณ 100 นาย ทำการกวาดล้างเด็กแว้นที่ขับขี่รถกวนเมืองศรีสะเกษในเวลากลางคืน โดยเจ้าหน้าที่ได้แยกกำลังเป็น 4 สาย สกัดกั้นถนนทุกสายในเขตเทศบาลเมืองศรีสะเกษ จากนั้น บีบให้กลุ่มเด็กแว้น จำนวนร่วม 100 คัน ให้ขับขี่รถเข้ามาทางถนนด้านหน้า ร.ร.ศรีสะเกษวิทยาลัย ซึ่งเป็นจุดที่กลุ่มเด็กแว้นชอบมาชุมนุมกันอยู่ และแข่งรถบนถนนสายนี้  
 
 โดยกลุ่มเด็กแว้นได้ขับรถกลุ่มใหญ่เข้ามา เมื่อพบเจ้าหน้าที่ก็ได้ขับรถหนีเข้าไปภายใน ร.ร.ศรีสะเกษวิทยาลัย เจ้าหน้าที่จึงสามารถไล่ตะครุบจับกุมเด็กแว้นทั้งหมดได้ จากการตรวจสอบพบว่า เป็นเด็กอายุระหว่าง 12 – 18 ปี จำนวน 53 คน รถจักรยานยนต์แต่งซิ่ง จำนวน 39 คัน มีเด็กแว้นพกขวานไว้เตรียมทำร้ายคู่อริด้วย 1 ราย เจ้าหน้าที่ได้นำเอารถจักรยานยนต์และเด็กแว้นทั้งหมดส่งไปยัง สภ.เมืองศรีสะเกษ และจากการตรวจปัสสาวะเด็กแว้นทั้งหมด พบว่า มีปัสสาวะเป็นสีม่วง จำนวน 9 ราย จึงได้ควบคุมตัวดำเนินคดีตามกฎหมายต่อไป
นายยุทธนา วิริยะกิตติ ผวจ.ศรีสะเกษ กล่าวว่า ตนได้รับการร้องเรียนจากประชาชนชาว จ.ศรีสะเกษว่า ในช่วงเวลากลางคืนมักจะมีกลุ่มวัยรุ่นพากันมารวมกลุ่มขับขี่รถจักรยานยนต์ที่แต่งซิ่ง ออกขับขี่ตระเวนไปทั่วเมืองศรีสะเกษ และเร่งเครื่องเสียงท่อไอเสียดังลั่น รวมทั้งมีการทะเลาะวิวาทกัน สร้างความเดือดร้อนให้กับประชาชนเป็นอย่างมาก ดังนั้น ตนจึงได้หารือกับ พล.ต.ต.บุญยศ บุญไพศาล ผบก.ภ.จว.ศรีสะเกษ และ พ.อ.ณรงค์ กลั่นวารี ผบ.กองกำลังรักษาความสงบประจำพื้นที่ จ.ศรีสะเกษ วางแผนจัดกำลังเจ้าหน้าที่ออกกวาดล้างกลุ่มวัยรุ่นกวนเมืองเหล่านี้ ซึ่งสามารถจับกุมตัวและยึดรถจักรยานยนต์ได้เป็นจำนวนมาก   ตนได้สั่งการให้ดำเนินคดีตามกฎหมายอย่างเด็ดขาด เพื่อไม่ให้เป็นเยี่ยงอย่างอีกต่อไป และตนขอฝากถึงบรรดาพ่อแม่ ผู้ปกครองเด็กทุกคนว่า ควรที่จะควบคุมดูแลบุตรหลานของตนเองให้ดีด้วย เพื่อที่จะได้ไม่ออกมาสร้างความเดือดร้อนให้กับประชาชนชาว จ.ศรีสะเกษ ซึ่งตนจะได้สั่งการให้คุมเข้มในเรื่องนี้อย่างเต็มที่ เพื่อให้กลุ่มเด็กแว้นเด็กซิ่งหมดไปจาก จ.ศรีสะเกษ ให้ได้ เพื่อเป็นการคืนความสุขให้กับประชาชน
ทหารค่ายกำแพงเพชรฯ ซิ่งอัดก๊อปปี้รถสไลด์บรรทุกเก๋ง ติดคาซากสาหัส!!
	 เมื่อเวลาประมาณ 08.30 น. วันที่ 17 พ.ค. พ.ต.ท.ธีรวุฒิ เกิดจงรัก สารวัตรเวร สภ.กระทุ่มแบน จ.สมุทรสาคร ได้รับแจ้งมีอุบัติเหตุรถยนต์พุ่งชนรถสไลด์ที่ใช้บรรทุกรถซ่อม และมีผู้ติดอยู่ภายใน เหตุเกิดบนถนนเพชรเกษม หน้าธนาคารกรุงไทย สาขาอ้อมน้อย 1 หมู่ 13 ต.อ้อมน้อย อ.กระทุ่มแบน จ.สมุทรสาคร จึงไปตรวจสอบ พร้อมด้วยเจ้าหน้าที่จากมูลนิธิป่อเต็กตึ๊งและหน่วยกู้ชีพจากโรงพยาบาลมหาชัย 2 กับ โรงพยาบาลวิชัยเวชอินเตอร์เนชั่นแนล อ้อมน้อย
 
 ที่เกิดเหตุ พบรถอีซูซุ สีน้ำตาล ทะเบียน ษฉ 4383 กรุงเทพมหานคร สภาพด้านหน้าของรถพุ่งชนเข้าไปที่ท้ายรถสไลด์อย่างแรง จนพังยับเยิน ขณะที่ภายในรถ พบคนขับติดอยู่ มีสภาพอ่อนแรง เนื่องจากเสียเลือดมาก และร่างกายได้รับการกระแทกอย่างแรง จนบอบช้ำ แต่ก็ยังพอรู้สึกตัว
ทั้งนี้ทางเจ้าหน้าที่กู้ภัยไม่สามารถที่จะนำร่างผู้บาดเจ็บออกมาได้เอง เนื่องจากขาทั้งสองข้างของผู้บาดเจ็บถูกอัดก๊อปปี้ติดอยู่กับซากรถ เจ้าหน้าที่มูลนิธิป่อเต็กตึ๊งจึงต้องนำเครื่องตัดถ่างมาให้การช่วยเหลือ แต่ก็เป็นไปด้วยความยากลำบาก เนื่องจากสภาพของรถที่ถูกชนอย่างแรง และอัดเข้าไปอยู่ใต้ท้ายรถสไลด์ ซึ่งต้องใช้เวลากว่าครึ่งชั่วโมง จึงจะสามารถนำร่างผู้บาดเจ็บออกมาได้ และรีบนำส่งโรงพยาบาลมหาชัย 2 ทราบชื่อต่อมา คือ จ.ส.อ.วุฒิชัย เลิศบุญสจิต อายุ 43 ปี เป็นทหารสังกัดกองพันข่าวกรองทางทหาร ค่ายกำแพงเพชรอัครโยธิน อ.กระทุ่มแบน จ.สมุทรสาคร ส่วนบนถนนก็พบเศษกระจกรถแตกละเอียดตกอยู่ และที่ขอบฟุตปาธยังพบรอยล้อรถลากเป็นทางยาวอีกด้วย ทางเจ้าหน้าที่ตำรวจจึงได้ถ่ายรูปไว้เป็นหลักฐาน
จากการสอบสวนนายสุรชัย พันเดิม อายุ 34 ปี อยู่ ต.ทุ่งแสง อ.สตึก จ.บุรีรัมย์ คนขับรถสไลด์ ของบริษัท เอส อาร์ สไลด์ หมายเลขทะเบียน 71 – 4253 นครปฐม ให้การกับเจ้าหน้าที่ตำรวจว่า ก่อนเกิดเหตุ ตนได้นำรถสไลด์คันดังกล่าวบรรทุกรถยนต์นิสสัน มาร์ช เพื่อจะเอาไปเข้าอู่ซ่อมรถทิพย์สุวรรณ ซึ่งอยู่ห่างจากที่เกิดเหตุ ไปประมาณ 5 กิโลเมตร เมื่อมาถึงที่เกิดเหตุปรากฏว่า เชือกที่ผูกรถยนต์นิสสันมาร์ช เกิดหลุดออก ตนจึงจอดเข้าข้างทาง และลงไปผูกเชือก
 
 เมื่อเสร็จแล้ว ขณะที่กำลังเปิดประตูจะก้าวขึ้นไปขับรถนั้น รถของผู้บาดเจ็บขับมาด้วยความเร็ว และเสียหลักขับปีนขึ้นไปบนฟุตปาธ ก่อนจะหักลงมาพุ่งชนที่ท้ายรถของตนเองอย่างแรง จนเสียงดังสนั่น ทำให้รถของตนพุ่งออกมากลางถนน ส่วนรถของผู้บาดเจ็บก็อัดติดอยู่กับท้ายรถและมีผู้ติดอยู่ภายใน
 
 เบื้องต้นเจ้าหน้าที่ตำรวจคาดว่า จ.ส.อ.วุฒิชัย เลิศบุญสจิต อาจจะขับรถมาแล้วเกิดหลับในมารู้สึกตัวตอนที่รถปีนขึ้นไปบนฟุตปาธจึงรีบหักลง แต่รถได้เสียหลักทำให้พุ่งชนไปที่ท้ายรถสไลด์ก็เป็นไปได้ ทั้งนี้จะได้มีการสอบปากคำคนขับรถสไลด์และผู้บาดเจ็บอีกครั้งหนึ่ง เพื่อหาสาเหตุที่แท้จริงต่อไป
รมต.สหรัฐคุยธนะศักดิ์ ชื่นชมช่วยเหลือโรฮิงยา
	สหรัฐยกหูถึงธนะศักดิ์ ถามปมช่วยโรฮิงยา ชมไทยจัดถกใหญ่ 15 ประเทศ วอนจัดหาที่พักพิง ตร.ไทยผนึกตร.มาเลย์ระดมล่าแก๊งค้าชาวโรฮิงยาที่หลบหนีไปซ่อนตัว โดยตร.มาเลย์ส่งทีมมาร่วมประสานงาน เตรียมยึดทรัพย์เพิ่มเติมด้วย ยังไร้วี่แววโกโต้งเข้ามอบตัว ขณะที่ 14 โรฮิงยาถูกทิ้งบนเกาะในระนอง ฝั่งเมียนมาหายตัวไป จนท.ไทยเร่งตรวจสอบ-ค้นหา คาดนั่งแพหลบหนีไป นายหน้าค้าแรงงานพาตัวไปแล้ว หรือถูกทางการเมียนมาจับกุม



จากกรณีพบค่ายกักกันชาวโรฮิงยาบนเทือกเขาแก้ว ต.ปาดังเบซาร์ อ.สะเดา จ.สงขลา และพบหลุมศพอีกจำนวนมาก จนนำมาสู่การออกหมายจับเครือข่ายค้ามนุษย์ ต่อมาตำรวจออกหมายจับนายปัจจุบัน อังโชติพันธุ์ หรือโกโต้ง อดีตนายกอบจ.สตูล ผู้ต้องหาคนสำคัญของเครือข่ายนี้ พร้อมประสานตำรวจมาเลเซียให้ช่วยติดตามตัวโกโต้ง ที่คาดยังกบดานในประเทศเพื่อนบ้าน ต่อมาพบชาวโรฮิงยา 450 คนถูกลอยลำอยู่ในเรือใกล้กับเกาะหลีเป๊ะ จ.สตูล ก่อนเจ้าหน้าที่จะช่วยเหลือและผลักดันไป นอกจากนี้ยังพบชาวโรฮิงยาอีก 106 คน ถูกปล่อยบนเกาะสต๊อก จ.พังงาด้วย ล่าสุดพบชาวโรฮิงยาอีก 14 คนอยู่บนเกาะเหล็ก กลางลำน้ำกระบุรี ฝั่งประเทศเมียนมา เจ้าหน้าที่จึงตรวจเข้มหวั่นลักลอบเข้ามาในประเทศ ตามที่เคยเสนอข่าวไปนั้น



สำหรับความคืบหน้า เมื่อวันที่ 16 พ.ค. ที่จ.สงขลา พล.ต.อ.เอก อังสนานนท์ รองผบ.ตร. พล.ต.ท.มนตรี โปตระนันทน์ ผบช.ภ.9 พล.ต.ต.พุทธิชาต เอกฉันท์ รองผบช.ภ.9 ร่วมประชุมทีมสืบสวนสอบสวน เพื่อสรุปความคืบหน้าของคดีค้าชาวโรฮิงยา ที่ศูนย์ปฏิบัติการบช.ภ.9 ส่วนหน้า



พล.ต.ต.พุทธิชาตกล่าวภายหลังการประชุมว่า ผู้ต้องหาที่หลบหนีไปยังประเทศมาเลเซีย ทางกองบังคับการตรวจคนเข้าเมือง 6 ทราบแล้วว่ามีกี่คน แต่ยังไม่ขอเปิดเผยตัวเลข ซึ่งตำรวจมาเลเซียกำลังช่วยติดตามจับกุม คดีนี้ได้รับความร่วมมือจากตำรวจมาเลเซียเป็นอย่างดีและจะเข้ามาทำงานร่วมกันในวันที่ 18 พ.ค. โดยผบ.ตร.มาเลเซียจะส่งตำรวจมาเลเซียมาประจำที่ศูนย์ปฏิบัติการ บช.ภ.9 ส่วนหน้า ซึ่งจะทำให้การสืบสวนรวดเร็วยิ่งขึ้น ทั้งในส่วนของผู้เสียหายที่อยู่ในมาเลเซีย ซึ่งต้องสอบสวนบางคนเพิ่ม รวมถึงการติดตามจับกุมผู้ต้องหา



พล.ต.ต.พุทธิชาตกล่าวอีกว่า ส่วนการติดตามยึดทรัพย์ของเครือข่ายค้าชาวโรฮิงยานั้น ขณะนี้เจ้าหน้าที่ยึดทรัพย์ของเครือข่ายไว้ตรวจสอบ 156 ราย มูลค่าทรัพย์สินกว่า 71 ล้านบาท โดยเฉพาะในพื้นที่จ.สงขลา และจ.สตูล ซึ่งกำลังดำเนินการยึดทรัพย์เพิ่มมากกว่านี้ ฐานความผิดพ.ร.บ.ฟอกเงิน โดยปปง.กำลังอยู่ระหว่างการดำเนินการ



พล.ต.ต.พุทธิชาตกล่าวต่อว่า สำหรับการติดตามตัวนายปัจจุบัน อังโชติพันธุ์ หรือโกโต้ง อดีตนายกอบจ.สตูลนั้น ยังไม่มีการติดต่อเข้ามอบตัวโดยตรงกับบช.ภ.9 แต่ได้ประสานงานกับผู้บังคับบัญชาที่มีอำนาจในการตัดสินใจว่าจะให้ประกันตัวหรือไม่



ที่จ.ระนอง บริเวณชายฝั่งทะเล หลังมัสยิดบ้านหินช้าง ม.3 ต.ปากน้ำ อ.เมืองระนอง เจ้าหน้าที่อุทยานแห่งชาติลำน้ำกระบุรี และทหารกองอำนวยการรักษาความมั่นคงภายใน ภาค 4 ส่วนแยก 1 ใช้กล้องส่องทางไกลสำรวจการเคลื่อนไหวของ 14 ชาวโรฮิงยา ที่ถูกปล่อยทิ้งอยู่บนเกาะเหล็ก กลางลำน้ำกระบุรี เขตน่านน้ำประเทศเมียนมา จากการสำรวจไม่พบความเคลื่อนไหวของชาวโรฮิงยากลุ่มนี้



ต่อมาเจ้าหน้าที่อุทยานฯ และทหาร ได้ลงเรือหางยาวไปลอยลำกลางลำน้ำกระบุรี เพื่อพิสูจน์ทราบให้แน่ชัดว่า 14 ชาวโรฮิงยายังอาศัยอยู่บนเกาะร้างแห่งนี้หรือไม่ ปรากฏว่าไม่พบ 14 ชาวโรฮิงยากลุ่มนี้แล้ว ทั้งที่พบตัวถูกปล่อยทิ้งเมื่อวันที่ 15 พ.ค.ที่ผ่านมา



เบื้องต้นเจ้าหน้าที่ตั้งข้อสังเกต 3 ข้อคือ 1.คาดว่าชาวโรฮิงยากลุ่มนี้น่าจะใช้แพไม้ไผ่ที่เห็นมีการต่อเป็นแพไว้ ล่องตามกระแสน้ำหนีออกจากเกาะ โดยไม่ทราบทิศทางว่าจะหนีเข้าฝั่งไทยหรือฝั่งประเทศเมียนมา 2.ขบวนการค้ามนุษย์คงเข้ามารับตัวชาวโรฮิงยาหลบหนีไปแล้ว และ 3.อาจจะถูกทางการทหารเมียนมามาตรวจสอบและควบคุมตัวชาวโรฮิงยาทั้งหมดไปแล้ว ในข้อหาหลบหนีเข้าเมืองโดยผิดกฎหมาย ซึ่งเจ้าหน้าที่ไทยกำลังเร่งตรวจสอบหาสาเหตุของการหายตัวของชาวโรฮิงยาทั้ง 14 คน บนเกาะเหล็ก กลางลำน้ำกระบุรี



ที่จ.พังงา สำหรับชาวโรฮิงยา 106 คน ที่ถูกปล่อยทิ้งบนเกาะสต๊อก แยกเป็นชาย 50 คน หญิง 3 คน เด็กชาย 38 คน เด็กผู้หญิง 15 คน จากนั้นเจ้าหน้าที่ควบคุมตัวมาไว้ที่สำนักงานตรวจคนเข้าเมืองจังหวัดพังงา โดยทีมสหวิชาชีพได้เข้าดำเนินการสอบถามชาวโรฮิงยาทั้งหมด เพื่อคัดแยกว่าตกเป็นเหยื่อการค้ามนุษย์หรือไม่



ล่าสุดเจ้าหน้าที่บ้านพักเด็ก สตรีและครอบครัว กระทรวงการพัฒนาสังคมและความมั่นคงของมนุษย์ ได้แยกนำเด็กและผู้หญิงส่งให้ศูนย์บ้านพักเด็ก สตรีและครอบครัว ที่บ้านบางเนียง ต.คึกคัก อ.ตะกั่วป่า จ.พังงา เบื้องต้นกาชาดสากล และข้าหลวงใหญ่ผู้ลี้ภัยแห่งสหประชาชาติ ได้นำเสื้อผ้ามามอบให้ชาวโรฮิงยากลุ่มนี้ด้วย



นายเซิร์จ เบอร์โทมิโอ เจ้าหน้าที่ภาคสนามฝ่ายคุ้มครอง สำนักงานข้าหลวงใหญ่ผู้ลี้ภัยแห่งสหประชาชาติ กล่าวว่า ได้เริ่มทำงานร่วมกับรัฐบาลไทยมาอย่างต่อเนื่องในการให้ความช่วยเหลือชาวโรฮิงยาที่อพยพผ่านประเทศไทยเป็นเวลา 2 ปีแล้ว โดยสนับสนุนเครื่องด้านอุปโภคบริโภค ในลักษณะถุงยังชีพให้กับกลุ่มชาวโรฮิงยาที่ถูกแก๊งค้ามนุษย์หลอกลวงมาทิ้งไว้ในประเทศไทย เพื่อเป็นการแก้ปัญหาเฉพาะหน้าในสถานการณ์เร่งด่วน ก่อนการตรวจสอบคัดกรองข้อมูลเบื้องต้น เพื่อหาความเชื่อมโยงระหว่างพี่น้องที่เดินทางมาด้วยกัน แล้วถูกขบวนการค้ามนุษย์แยกไปไว้ที่อื่น พร้อมทั้งให้คำปรึกษากับเหยื่อที่ได้รับผลกระทบทางด้านจิตใจหลังถูกล่อลวงมาอีกด้วย



วันเดียวกัน นายเสข วรรณเมธี อธิบดีกรมสารนิเทศ และโฆษกกระทรวงการต่างประเทศ กล่าวถึงกรณีนายจอห์น แคร์รี รมว.การต่างประเทศ สหรัฐอเมริกา โทรศัพท์ถึงพล.อ.ธนะศักดิ์ ปฏิมาประกร รองนายกฯ และรมว.การต่างประเทศนั้น เมื่อวันที่ 15 พ.ค.ที่ผ่านมาว่า สำหรับการพูดคุยสรุปสาระสำคัญของการหารือว่า นายจอห์น แคร์รีชื่นชมนโยบายของไทยในการให้ความช่วยเหลือผู้หนีภัยการสู้รบและผู้ลี้ภัยมาโดยตลอด นอกจากนั้นยังชื่นชมความริเริ่มของไทยในการจัดประชุมระหว่างประเทศเรื่องการโยกย้ายถิ่นฐานอย่างไม่ปกติในมหาสมุทรอินเดีย ในวันที่ 29 พ.ค. โดยสหรัฐพร้อมส่งผู้แทนเข้าร่วมและยินดีให้ข้อมูล คำแนะนำ และการสนับสนุนในด้านต่างๆ รวมทั้งหารือกับประเทศอื่นๆ ในภูมิภาคเอเชียตะวันออกเฉียงใต้ โดยเฉพาะอย่างยิ่งประเทศเพื่อนบ้านของไทยในเรื่องนี้



พล.อ.ธนะศักดิ์ชี้แจงว่าไทยดำเนินนโยบายให้การดูแลผู้ลี้ภัยด้วยเหตุผลด้านมนุษยธรรมมาโดยตลอดและจะไม่มีการผลักดันออกไป โดยได้ให้ข้อมูลเกี่ยวกับกรณีที่เกิดขึ้นเมื่อวันที่ 14 พ.ค. กรณีเรือบรรทุกชาวโรฮิงยาที่เข้ามาในน่านน้ำของไทย บริเวณจ.สตูล โดยพล.อ.ประยุทธ์ จันทร์โอชา นายกฯ ส่งเจ้าหน้าที่กองทัพเรือไปตรวจสอบและให้เข้าเทียบท่าในไทย แต่ทางการไทยทราบต่อมาว่ากลุ่มผู้โยกย้ายถิ่นฐานในเรือลำดังกล่าวมีความประสงค์ที่จะเดินทางต่อไปอีกประเทศหนึ่ง อย่างไรก็ตามไทยได้ให้ความช่วยเหลือด้านอาหาร น้ำดื่ม และน้ำมัน สำหรับเรือลำดังกล่าวแล้ว



นอกจากนี้ พล.อ.ธนะศักดิ์ยังชี้แจงเกี่ยวกับการจัดหาพื้นที่พักพิงชั่วคราวแก่ผู้อพยพทางทะเลว่าเป็นนโยบายที่เตรียมไว้ก่อนในกรณีฉุกเฉินจำเป็น เน้นด้านมนุษยธรรมเป็นหลัก และจะต้องปฏิบัติตามกฎระเบียบกฎหมายไทย และจะต้องรอดูสถานการณ์ในห้วงต่อไป เนื่องจากเกรงว่าจะเป็นการส่งสัญญาณที่ผิดแก่ผู้ที่ไม่ได้ประสบภัยอย่างแท้จริง ซึ่งอาจใช้โอกาสดังกล่าวในการเดินทางเข้าสู่ประเทศไทยอย่างผิดกฎหมาย



นายเสขยังกล่าวถึงรายงานข่าวที่ระบุว่าทางการพม่าปฏิเสธเข้าร่วมประชุม เรื่องการโยกย้ายถิ่นฐานแบบไม่ปกติในมหาสมุทรอินเดีย เพื่อแก้ปัญหาคนลักลอบเข้าเมืองในวันที่ 29 พ.ค.ว่า ยังไม่ได้รับรายงานในเรื่องดังกล่าวอย่างเป็นทางการ เพราะขณะนี้ยังคงอยู่ระหว่างการประสานงานกับประเทศต่างๆ
คนร้ายขี่จยย.ฉกกระเป๋าสาวรัสเซีย เหยื่อขัดขืน-ถูกฟันแขน 2 ข้างสาหัส!!
	เมื่อเวลา 05.00 น. วันที่ 17 พ.ค. ร.ต.ท.วินิต แสงศิลา พงส.สน.มักกะสัน รับแจ้งเหตุชาวต่างชาติถูกทำร้ายร่างกาย บริเวณสถานีรถไฟคลองตัน แยกเอกมัยเหนือ ถ.เพชรบุรีตัดใหม่ แขวงบางกะปิ เขตห้วยขวาง กทม. จึงเดินทางไปตรวจสอบที่เกิดเหตุ พร้อมเจ้าหน้าที่มูลนิธิร่วมกตัญญู
 
 ที่เกิดเหตุพบ M.s Anastasa Bushiueua อายุ 23 ปี ชาวรัสเซีย ได้รับบาดเจ็บจากการถูกฟัน บริเวณแขนทั้ง 2 ข้าง แขนซ้ายเป็นแผลฉกรรจ์หลายแห่ง จึงเร่งปฐมพยาบาล และนำตัวผู้บาดเจ็บนำส่ง รพ.สมิติเวช ศรีนครินทร์
สอบสวนทราบว่า มีคนร้าย 2 ราย ขับขี่จยย.ไม่ทราบยี่ห้อและทะเบียน ลงมือก่อเหตุชิงทรัพย์กระชากกระเป๋าสะพายของผู้เสียหาย แต่ผู้เสียหายขัดขืน จึงถูกทำร้ายร่างกายดังกล่าว คนร้ายได้กระเป๋าสะพายไปแต่ยังไม่ทราบว่าภายในมีทรัพย์สินอะไรบ้าง โดยผู้บาดเจ็บอยู่ระหว่างการรักษาตัว
